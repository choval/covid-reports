Departament federal da l’intern DFI
Uffizi federal da sanadad publica UFSP
Rätoromanisch / romanche / romanico / rumantsch
Nov coronavirus Actualisà ils 10-3-2020
Fegl cun ils fatgs impurtants
Infurmaziuns impurtantas davart il nov coronavirus e davart la campagna «Uschia ans protegin nus».
Tge pudais Vus far?
Lavar bain ils mauns.
Tusser e starnidar en in fazielet u en la foppa dal cumbel.
Tegnair distanza.
Evitar da dar il maun.
Restar a chasa en cas da tuss e da fevra.
S’annunziar per telefon avant che ir tar il medi u a la staziun d’urgenza.
2/4
Las dumondas e las respostas las pli frequentas davart il nov
coronavirus
Infecziun e ristgas
Pertge èn questas reglas d’igiena e da cumportament uschè impurtantas?
Il nov coronavirus è in nov virus, cunter il qual l’uman n’ha anc nagina defensiun immunitara. I po dar
bleras infecziuns e malsognas. Perquai stuain nus franar uschè bain sco pussaivel la derasaziun dal
nov coronavirus.
Spezialmain persunas cun ina pli gronda ristga da vegnir grevamain malsaunas ston vegnir
protegidas. Quai èn persunas sur 65 onns e persunas cun ina malsogna preexistenta: pressiun dal
sang auta, diabetes, malsognas dal cor e da la circulaziun, malsognas cronicas da la via respiratorica,
cancer sco er malsognas e terapias che flaivlentan il sistem d'immunitad.
Sche nus tuts observain las reglas, pudain nus proteger meglier questas persunas. Tras quai pon er
persunas cun grevas malsognas vegnir tractadas vinavant bain en las instituziuns da sanadad. En las
staziuns intensivas è il dumber da stanzas da tractament e d’apparats da respiraziun numnadamain
limità.
Tge persunas èn periclitadas il pli fitg?
Per la plipart da las persunas infectadas cun il nov coronavirus n’è la malsogna betg privlusa. Ina
ristga pli gronda da daventar grevamain malsaunas han persunas sur 65 onns e persunas cun ina da
las suandantas malsognas preexistentas:
 pressiun dal sang auta
 diabetes
 malsognas dal cor e da la circulaziun
 malsognas cronicas da la via respiratorica
 malsognas e terapias che flaivlentan il sistem d'immunitad
 cancer
Pon ins s’infectar en Svizra cun il nov coronavirus?
Gea, en Svizra crescha la ristga da s’infectar cun il nov coronavirus.
Co vegn transmess il nov coronavirus?
Il nov coronavirus vegn transmess principalmain tar in contact stretg e pli lung: sch’ins tegna durant
dapli che 15 minutas damain che 2 meters distanza dad ina persuna infectada. La transmissiun
succeda tras guttins: sche la persuna malsauna starnida u tussa, pon ils virus cuntanscher
directamain la pel mucosa dal nas, da la bucca u dals egls d’autras persunas. Sur ils mauns: guttins
infectus dal tusser e dal starnidar pon sa chattar sin ils mauns. Els cuntanschan la bucca, il nas u ils
egls, sch’ins tutga en quels.
3/4
Sintoms, diagnosa e tractament
Tge sintoms cumparan tar ina infecziun cun il nov coronavirus?
Ils sintoms ils pli frequents èn fevra, tuss e difficultads da respirar. Quests sintoms pon esser da
differenta grevezza. Pussaivlas èn er cumplicaziuns, per exempel ina pneumonia. Intginas persunas
malsaunas han er difficultads cun la digestiun u cun ils egls (congiuntivitis).
Jau hai fevra e tuss, tge stoss jau far?
En cas da sintoms da malsogna stuais Vus star a chasa, per che Vus n’infecteschias naginas autras
persunas.
Sco sintoms da malsogna valan:
 fevra (temperatura dal corp è pli auta che 38°C, accumpagnada d’in sentiment da stancladad
e mintgatant da dolurs muscularas)
 tuss setga, che po esser accumpagnada da mal la gula
Sch’ils sintoms èn levs, pudais Vus As tgirar sezza resp. sez. Giai ord chasa pir 24 uras suenter che
Voss sintoms èn puspè scumparids. Uschia evitais Vus d’infectar autras persunas. Observai las reglas
d’igiena e da cumportament (guardar emprima pagina «Tge pudais Vus far?».
Sche Vus avais ina ristga pli gronda da daventar grevamain malsauna resp. malsaun u sch’ils sintoms
vegnan menders: Contactai Vossa media u Voss medi. Ella u el decida, sch’i i dovra in scleriment
medical ubain sch’i basta da restar a chasa e da tgirar sasezza resp. sasez.
Co vegn tractada ina infecziun cun il nov coronavirus?
Fin ussa na datti nagin tractament per malsognas cun il nov coronavirus. Il tractament sa limitescha a
la mitigiaziun dals sintoms. Per proteger autras persunas vegnan isoladas las persunas malsaunas.
En cas d’ina ina greva malsogna dovri in tractament en la staziun intensiva. Eventualmain dovri ina
respiraziun artifiziala.
Mesiras da protecziun
Tge èsi da resguardar durant ch’ins viagia?
En bunamain tut las regiuns dal mund exista ina ristga d’infecziun cun il nov coronavirus. L’OMS n’ha
però anc betg pronunzià restricziuns da viadi. Sin blers eroports datti mesiras da surveglianza pli
severas per passagieras e passagiers.
Observai las recumandaziuns d’igiena e da cumportament durant Voss viadis. Uschia pudais Vus As
proteger cunter ina infecziun cun il coronavirus.
Avais Vus dapli che 65 onns u ina malsogna preexistenta (pressiun dal sang auta, malsognas
cronicas da la via respiratorica, diabetes, malsognas dal cor e da la circulaziun, malsognas e terapias
che flaivlentan il sistem d'immunitad, cancer)? Resguardai nossas recumandaziuns per persunas
spezialmain periclitadas.
En intgins pajais datti regiuns ch’èn messas en quarantina. Entrar u bandunar questas regiuns pon ins
– sche insumma – mo cun ina permissiun speziala. I n’è betg pussaivel da stimar quant ditg che
questas restricziuns e prescripziuns valan.
Sin eroports internaziunals ston viagiaturas e viagiaturs quintar cun mesiras da surveglianza pli
severas.
4/4
Infoline per persunas ch’entran en Svizra:
Avais Vus sintoms (difficultads da respirar, tuss, fevra), vulais Vus viagiar en Svizra ed avais
dumondas medicinalas? Telefonai al numer +41 (0)58 464 44 88
Infurmaziuns davart dumondas medicinalas per Voss viadi:
www.safetravel.ch
As infurmai avant in viadi tar l’ambassada u tar il consulat dal pajais da la destinaziun davart las
mesiras valaivlas actualas (pagina d’internet dal DFAE > Represchentanzas estras en Svizra [en
tudestg]).
Tge è il nov coronavirus?
Tge è SARS-CoV-2 e tge è COVID-19?
Il nov coronavirus è vegnì scuvert la fin da l’onn 2019 en China causa in augment extraordinari da
pneumonia en la citad Wuhan, en la China centrala. Il virus è vegnì numnà SARS-CoV-2 e tutga tar la
medema famiglia sco ils patogens dal «Middle-East respiratory syndrome» MERS e dal «severe acute
respiratory syndrome» SARS.
Ils 11 da favrer 2020 ha l’Organisaziun mundiala da la sanadad OMS dà a la malsogna chaschunada
dal nov coronavirus in num uffizial: COVID-19, l’abreviaziun da «coronavirus disease 2019» ubain per
rumantsch «malsogna dal coronavirus 2019».
Tenor las infurmaziuns ch’èn actualmain avant maun vegni supponì ch’animals hajan infectà l’uman
cun il virus e che quel vegnia ussa transmess dad uman ad uman. Il lieu d’origin è probablamain in
martgà da peschs e d’animals en la citad Wuhan che las autoritads chinaisas han serrà en il fratemp.
Ulteriuras infurmaziuns: www.bag-coronavirus.ch
www.bag.admin.ch/neues-coronavirus
(tudestg, franzos, talian, englais)
