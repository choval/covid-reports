Departament federal da l'intern DFI
Uffizi federal da sanadad publica UFSP
Sectur da direcziun Sanadad publica
COVID-19: Recumandaziuns per la populaziun
Stadi: 06-03-2020
Recumandaziuns generalas
Lavai bain ils mauns
Lavai regularmain ils mauns cun aua e cun savun u duvrai in med da dischinfecziun per ils mauns.
Tussi u starnidai en in fazielet da palpiri
Sche Vus stuais starnidar u tusser, tegnai in fazielet davant la bucca e davant il nas. Bittai lura davent
il fazielet en in recipient da rument e lavai bain ils mauns cun aua e cun savun.
Tussi u starnidai en la foppa da Voss cumbel
Sche Vus n'avais betg in fazielet da palpiri, tussi u starnidai en la foppa da Voss cumbel.
En cas da sintoms
Restai a chasa, sche Vus avais difficultads da respirar, tuss e fevra. Na giai betg pli en la publicitad.
Contactai – l'emprim per telefon – Vossa media u Voss medi ubain ina instituziun da sanadad, sche
quai è necessari pervia da Voss stadi da sanadad.
Na periclitai naginas persunas cun ina ristga elevada
Evitai da visitar Vossas persunas enconuschentas en ospitals u en chasas da persunas attempadas e
da tgira. Sch'ina visita è tuttina necessaria, contactai il persunal da tgira ed observai sias
recumandaziuns.
Evitai in stretg contact er en il traffic public
• Tegnai sche pussaivel distanza d'autras persunas, cur che Vus spetgais a la staziun u a la
fermada dal bus.
• Reduci Voss traffic da temp liber. Evitai sche pussaivel da viagiar durant il temp da grond traffic.
• Tegnai – er en ils meds da transport publics – sche pussaivel distanza d'autras persunas ed
observai las reglas d'igiena e las recumandaziuns da cumportament.
• Na faschai betg diever dal traffic public, sche Vus avais sintoms d'ina malsogna da la via
respiratorica (p.ex. tuss e fevra).
Recumandaziuns per persunas che appartegnan a gruppas
periclitadas
Tge persunas èn periclitadas il pli fitg?
• Persunas a partir da 65 onns
• Persunas – er talas sut 65 onns – che han cunzunt las suandantas malsognas
− malsognas cronicas da la via respiratorica
− pressiun dal sang auta
− diabetes
− malsognas e terapias che flaivlentan il sistem d'immunitad
− malsognas dal cor e da la circulaziun
− cancer
2/2
Sche Vus As vesais en ina da questas situaziuns, duessas Vus observar las suandantas
recumandaziuns:
Evitai contacts nunnecessaris
• Evitai ils meds da transport publics durant il temp da grond traffic.
• Faschai Vossas cumpras ordaifer las uras da cumpra principalas u laschai furnir Vossas
cumpras, p.ex. d'in commember da la famiglia, d'ina amia, d'ina vischina e.u.v.
• Evitai occurrenzas publicas (teater, concerts, occurrenzas da sport).
• Evitai scuntradas da fatschenta u inscunters privats che n'èn betg absolutamain necessaris.
• Reduci Vossas visitas en chasas da persunas attempadas, en chasas da tgira ed en ospitals
ad in minimum.
• Evitai contacts cun persunas malsaunas.
En cas da sintoms
Restai a chasa, sche Vus avais difficultads da respirar, tuss e fevra. Na giai betg pli en la publicitad.
Contactai immediatamain – l'emprim per telefon – Vossa media u Voss medi ubain ina instituziun da
sanadad. Schai che Vus essas ina persuna cun facturs da ristga e che Vus avais sintoms.
