9 marzo 2020
1. Quali sono i sintomi a cui devo fare attenzione?
Febbre e sintomi simil-influenzali come tosse, mal di gola, respiro corto,
dolore ai muscoli, stanchezza sono segnali di una possibile infezione da
nuovo coronavirus.
2. Ho febbre e/o sintomi influenzali, cosa devo fare?
Resta in casa e chiama il medico di famiglia, il pediatra
o la guardia medica.
3. Dopo quanto tempo devo chiamare il medico?
Subito. Se ritieni di essere contagiato, chiama appena avverti i sintomi di
infezione respiratoria, spiegando i sintomi e i contatti a rischio.
4. Non riesco a contattare il mio medico di famiglia, cosa devo fare?
Chiama uno dei numeri di emergenza indicati sul sito
www.salute.gov.it/nuovocoronavirus
5. Posso andare direttamente al pronto soccorso o dal mio medico
di famiglia?
No. Se accedi al pronto soccorso o vai in un ambulatorio senza prima
averlo concordato con il medico potresti contagiare altre persone.
6. Come posso proteggere i miei familiari?
Segui sempre i comportamenti di igiene personale (lavati regolarmente le
mani con acqua e sapone o usa un gel a base alcolica) e mantieni pulito
l'ambiente. Se pensi di essere infetto indossa una mascherina chirurgica, resta
a distanza dai tuoi familiari e disinfetta spesso gli oggetti di uso comune.
7. Dove posso fare il test?
I test vengono eseguiti unicamente in laboratori del Servizio Sanitario
Nazionale selezionati. Se il tuo medico ritiene che sia necessario un test
ti fornirà indicazioni su come procedere.
8. Dove trovo altre informazioni attendibili?
Segui solo le indicazioni specifiche e aggiornate dei siti web ufficiali,
delle autorità locali e della Protezione Civile.
salute.gov.it/nuovocoronavirus
NUOVO CORONAVIRUS: IL VADEMECUM
COSA FARE IN CASO DI DUBBI
