Official address Domenico Scarlattilaan 6 ● 1083 HS Amsterdam ● The Netherlands
An agency of the European Union
Address for visits and deliveries Refer to www.ema.europa.eu/how-to-find-us
Send us a question Go to www.ema.europa.eu/contact Telephone +31 (0)88 781 6000
21 aprile 2020
EMA/212132/2020
Media and Public Relations
Notizie
Lancio di un sistema di monitoraggio potenziato per la
disponibilità dei medicinali utilizzati nel trattamento del
COVID-19
L’Agenzia Europea per i Medicinali (EMA), di concerto con l'industria farmaceutica e gli Stati membri
dell'UE, ha lanciato un sistema di monitoraggio potenziato per contribuire in modo rapido alla
prevenzione e mitigazione dei problemi legati alla fornitura di medicinali critici utilizzati per il trattamento
dei pazienti affetti da COVID-19.
In base a questo sistema, ogni azienda farmaceutica nominerà un punto di contatto unico (punto di
contatto unico dell'industria, i-SPOC) che avrà il compito di riferire all'EMA e alle autorità nazionali
competenti tutte le carenze attuali e previste dei medicinali utilizzati per i pazienti affetti da COVID-19,
sia per quanto riguarda i medicinali autorizzati a livello centralizzato che quelli autorizzati a livello
nazionale.
Il nuovo meccanismo consentirà una migliore supervisione delle problematiche in atto legate
all’approvvigionamento e garantirà un flusso di informazioni più rapido tra le autorità regolatorie dell'UE
e l'industria farmaceutica, al fine di mitigare e prevenire le carenze dei medicinali usati durante
l'emergenza sanitaria da COVID-19.
Il sistema è stato messo a punto dal Gruppo Direttivo Esecutivo dell'UE sulle Carenze di Medicinali
Provocate da Eventi Importanti, che assicura una guida strategica per un'azione urgente e coordinata
sulle carenze all'interno dell'Unione Europea durante la pandemia da COVID-19. L'EMA coordinerà le
informazioni ricevute dalle aziende farmaceutiche riguardo alle carenze nell’approvvigionamento e le
condividerà con il Gruppo Direttivo Esecutivo dell'UE, che deciderà le azioni coordinate da intraprendere
a livello dell’Unione per affrontare nel modo più efficace dette carenze.
Il meccanismo di monitoraggio è simile alla rete dei punti di contatto unici delle autorità nazionali
competenti (rete SPOC dell'UE) che l'EMA, le autorità nazionali competenti degli Stati membri e la
Commissione Europea utilizzano già dall'aprile 2019 per condividere le informazioni sulle carenze e la
disponibilità dei medicinali autorizzati.
Lancio di un sistema di monitoraggio potenziato per la disponibilità dei medicinali utilizzati nel trattamento
del COVID-19
EMA/212132/2020 Page 2/2
Alla luce del gran numero di aziende coinvolte, il sistema i-SPOC sarà lanciato in due fasi:
• nella prima fase, che ha avuto inizio il 17 aprile 2020, la segnalazione da parte dell'industria
farmaceutica riguarderà le carenze attuali o previste di un sottoinsieme di medicinali autorizzati
e commercializzati a livello SEE/UE, utilizzati per il trattamento dei pazienti affetti da COVID-19
nei reparti ospedalieri di terapia intensiva, come anestetici, antibiotici, farmaci per la
rianimazione e miorilassanti, che al momento sono i più richiesti;
• la seconda fase si concentrerà invece sulla segnalazione delle carenze per una gamma più ampia
di medicinali utilizzati per il trattamento dei pazienti affetti da COVID-19.
L’EMA ha contattato direttamente alcune centinaia di aziende farmaceutiche e ha fornito loro un modulo
attraverso il quale possono segnalare all’Agenzia le carenze attuali o previste e proporre misure di
mitigazione.
Il 16 aprile 2020 si è tenuto un seminario dimostrativo allo scopo di illustrare alle aziende come utilizzare
il nuovo sistema e chiarire ulteriori aspetti legati alla segnalazione.
È opportuno ricordare che le aziende farmaceutiche sono tenute a segnalare, in parallelo, le carenze
anche alle autorità nazionali competenti interessate, in linea con la legislazione nazionale applicabile.
