1
Istituto Superiore di Sanità
Indicazioni ad interim
per un appropriato sostegno
delle persone nello spettro autistico
nell’attuale scenario emergenziale
SARS-CoV-2
Osservatorio Nazionale Autismo ISS
Versione del 30 marzo 2020
Rapporto ISS COVID-19 • n. 8/2020
Indicazioni ad interim
per un appropriato sostegno
delle persone nello spettro
autistico nell’attuale scenario
emergenziale SARS-CoV-2
Versione del 30 marzo 2020
Osservatorio Nazionale Autismo ISS
Francesca Fulceri e Maria Luisa Scattoni
Osservatorio Nazionale Autismo, Istituto Superiore di Sanità
in collaborazione con
Francesco Gabbrielli
Centro Nazionale per la Telemedicina e le Nuove Tecnologie Assistenziali, Istituto Superiore di Sanità
Fortunato “Paolo” D’Ancona,
Dipartimento di Malattie Infettive, Istituto Superiore di Sanità
Antonella Costantino
Unità Operativa di Neuropsichiatria dell’Infanzia e dell’Adolescenza, Fondazione IRCCS «Ca’ Granda»
Ospedale Maggiore Policlinico di Milano
Presidente Società Italiana di Neuropsichiatria dell’Infanzia e dell’adolescenza (SINPIA)
Marco Bertelli
Centro Ricerca E Ambulatori (CREA), Fondazione San Sebastiano, Firenze
Presidente Società Italiana per i disturbi del neurosviluppo (SIDiN)
Serafino Corti
Fondazione Istituto Ospedaliero di Sospiro Onlus
Vicepresidente Società Italiana per i disturbi del neurosviluppo (SIDiN)
Fabrizio Starace
Dipartimento di Salute Mentale e Dipendenze Patologiche, AUSL di Modena
Presidente Società Italiana di Epidemiologia Psichiatrica (SIEP)
Pierluigi Politi
Dipartimento di Salute Mentale e Dipendenze, Azienda socio Sanitaria Territoriale e Università di Pavia
In rappresentanza del Comitato esecutivo Società Italiana di Psichiatria (SIP)
La responsabilità dei dati scientifici e tecnici è dei singoli autori, che dichiarano di non avere conflitti di interesse.
Redazione e grafica a cura del Servizio Comunicazione Scientifica
© Istituto Superiore di Sanità 2020
viale Regina Elena, 299 –00161 Roma
Istituto Superiore di Sanità
Indicazioni ad interim per un appropriato sostegno delle persone nello spettro autistico nell’attuale scenario
emergenziale SARS-CoV-2. Versione del 30 marzo 2020.
Osservatorio Nazionale Autismo ISS
2020, 13 p. Rapporti ISS COVID-19 n. 8/2020
Le persone nello spettro autistico necessitano di massima attenzione nell’ambito delle strategie di prevenzione e
controllo dell’epidemia da COVID-19. Il distress legato alla pandemia e le misure che sono state decise per contenerla
possono impattare negativamente sulla loro salute e sui loro comportamenti. Inoltre, le persone nello spettro autistico
che necessitano di maggiore supporto e/o presentano disabilità intellettiva possono non essere in grado di garantire
la gestione dei rischi personali e sociali durante l’epidemia COVID-19. In questo rapporto vengono presentate alcune
indicazioni da adottare in contesti generali e specifici per un appropriato sostegno delle persone nello spettro autistico.
Istituto Superiore di Sanità
Interim guidance for the appropriate support of people with Autism Spectrum Disorder in the current SARS-
CoV-2 emergency scenario. Version March 30, 2020.
ISS National Observatory on Autism
2020, 13 p. Rapporti ISS COVID-19 n. 8/2020 (in Italian)
The distress linked to COVID-19 outbreak and the restricted measures that have been decided to contain it can
have a negative impact on health and behavior of autistic people and their families. In fact, people on the autism
spectrum may face additional challenges related to their difficulties in comprehension, communication, and changes
to their daily routine. Moreover, people on the autism spectrum who have higher support needs and/or have intellectual
disabilities may not be able to self-manage personal and social risks during the COVID-19 epidemic. This report aims
to provide additional support to autistic people, their families, and healthcare providers during this time of stress and
uncertainty related to the spread of the COVID-19.
Per informazioni su questo documento scrivere a: marialuisa.scattoni@iss.it
Citare questo documento come segue:
Osservatorio Nazionale Autismo ISS. Indicazioni ad interim per un appropriato sostegno delle persone nello spettro
autistico nell’attuale scenario emergenziale SARS-CoV-2. Versione del 30 marzo 2020. Roma: Istituto Superiore di
Sanità; 2020. (Rapporto ISS COVID-19, n. 8/2020).
i
Indice
Introduzione ...................................................................................................................................................................1
Contesto generale..........................................................................................................................................................2
Comprendere il contesto...........................................................................................................................................2
Risorse .................................................................................................................................................................2
Esprimere il disagio...................................................................................................................................................3
Routine e attività........................................................................................................................................................3
Risorsa .................................................................................................................................................................4
Risorsa .................................................................................................................................................................5
Indicazioni operative ......................................................................................................................................................6
Risorse .................................................................................................................................................................6
Telemedicina e strutturazione di interventi da remoto...............................................................................................7
Rischi/necessità correlati agli spostamenti................................................................................................................7
Esecuzione del tampone COVID-19 .........................................................................................................................8
Misure di isolamento e ospedalizzazione della persona nello spettro autistico .......................................................8
Contesti specifici ............................................................................................................................................................9
Visite domiciliari.........................................................................................................................................................9
Prestazioni ambulatoriali e in strutture semi-residenziali (centro diurno, day-hospital territoriale)............................9
Residenze ...............................................................................................................................................................10
Bibliografia ...................................................................................................................................................................13
ii
1
Introduzione
Le persone nello spettro autistico presentano persistenti deficit nella comunicazione sociale e
nell’interazione sociale e manifestano pattern di comportamenti, interessi o attività ristretti e ripetitivi (1). Le
caratteristiche intrinseche dell’autismo e la coesistenza di co-morbilità neurologiche, psichiatriche e mediche
rendono le persone nello spettro autistico una popolazione fragile che necessita di massima attenzione
nell’ambito delle strategie di prevenzione e controllo dell’epidemia da virus SARS-CoV-2. Tra gli specifici
fattori di vulnerabilità si segnala la presenza di difficoltà di comunicazione, la frequente coesistenza di
disabilità intellettiva, l’estremo disagio ai cambiamenti di routine e contesti ambientali e l’alto rischio di
sviluppare un disturbo psichiatrico. Pertanto, il distress legato alla pandemia COVID-19 e alle misure che
sono state decise per contenerla possono favorire l’incremento di condotte stereotipate, oppositività e
condotte aggressive verso se stessi, oggetti e altre persone e lo sviluppo di co-morbilità psichiatriche (2).
È importante rilevare che alcune persone nello spettro autistico che necessitano di maggiore supporto
e/o presentano disabilità intellettiva possono non essere in grado di garantire la gestione dei rischi personali
e sociali durante l’epidemia COVID-19. La salvaguardia delle risorse sanitarie, sociali e familiari dirette alla
presa in carico di queste persone è quindi da considerarsi prioritaria.
Tracciare un percorso attraverso la pandemia COVID-19 è un’esperienza difficile anche perché si tratta
di una situazione senza precedenti che richiede interventi specifici di supporto e tutela.
In questa fase l’obiettivo più importante da perseguire è offrire alle persone nello spettro autistico e alle
loro famiglie tutti gli strumenti possibili per mantenersi in condizione di sicurezza e proteggere al meglio la
propria salute. Il presente documento contribuisce a questo obiettivo fornendo informazioni e indicazioni,
sia alle persone nello spettro autistico e ai loro familiari che ai loro prestatori d’assistenza professionale. Si
ritiene utile puntualizzare che la maggior parte delle indicazioni valide per le persone nello spettro autistico
sono da considerarsi utili più in generale anche per persone con disabilità complessa, e ad esse si possono
adattare.
2
Contesto generale
Comprendere il contesto
Le persone nello spettro autistico possono avere diversi livelli di comprensione delle modalità con cui il
virus COVID-19 si diffonde e delle misure da adottare per ridurre il rischio personale e sociale di esposizione,
nonché delle sue conseguenze su sé stessi e sui caregiver principali.
È importante che le misure attualmente raccomandate (es. distanziamento sociale) e gli eventi in corso
anche quelli più negativi (es. genitore sintomatico in casa o sua ospedalizzazione) vengano descritti
attraverso l’uso di un linguaggio e di termini concreti ed evitando di fare ricorso a frasi astratte o all’uso di
metafore, e/o attraverso l’uso di strumenti di comunicazione aumentativa (3). Ad esempio, frasi del tipo “è
spaventato a morte per questo” potrebbero suscitare confusione (4).
L’utilizzo di un linguaggio diretto e chiaro ed esplicitamente descrittivo può invece aiutare le persone
nello spettro autisticoa comprendere i rischi e le modalità di trasmissione dell’infezione (4).
La descrizione di ciò che sta accadendo potrebbe essere anche affrontata attraverso l’utilizzo di storie
sociali (storie che chiariscono una situazione e le possibili risposte alla stessa, attraverso testi modificati,
foto o l’uso della tecnologia) (5).
Risorse
 Storia di un Coronavirus: per raccontare ai bambini con disturbi dello sviluppo cosa sta
succedendo. Il Coronavirus spiegato a bambini e adolescenti, documenti e racconti (anche in
simboli) preparati dagli specialisti del Policlinico Cà Granda Ospedale Maggiore di Milano.
Disponibile all’indirizzo:
https://www.policlinico.mi.it/coronavirus-spiegato-a-bambini-e-
adolescenti?fbclid=IwAR1UZiQ8lipig1_S4wyvX5Quep5NdrDApDT1onZwaF4HD9Yo8eZmHfSB
kVY#Lettera-agli-studenti;
 Materiali per la condivisione di quanto sta accadendo
Disponibili all’indirizzo:
http://sovrazonalecaa.org/per-affrontare-insieme-questi-giorni-sospesi/
Le persone nello spettro autistico presentano con una certa frequenza deficit di linguaggio recettivo e
quindi potrebbe essere utile utilizzare strumenti di comunicazione aumentativa o fornire supporti visivi per
offrire una guida esplicita sulle azioni e sui comportamenti specifici da adottare per ridurre il rischio
personale e sociale di esposizione. Questi supporti visivi devono includere le “regole” su come è appropriato
salutare le persone in questo periodo (es. niente più strette di mano), sulle misure di distanziamento sociale
e sulla necessità del lavaggio accurato delle mani, e sulla sequenza e modalità per effettuarle.
Alcune persone nello spettro autistico possono mostrare difficoltà a gestire il concetto del passare del
tempo. Offrire strumenti visivi per chiarirlo può essere utile. Ad esempio, l’uso di un calendario mensile,
settimanale e/o giornaliero per tenere traccia del tempo trascorso fuori dalla scuola o in una situazione di
3
quarantena. Può essere appropriato includere nel calendario la programmazione di attività preferite da
effettuare a casa (4).
Esprimere il disagio
Alcune persone nello spettro autistico possono avere difficoltà ad esprimere in modo articolato come si
sentono rispetto ai cambiamenti inaspettati. Per alcuni, queste difficoltà di comunicazione possono essere
anche associate a problemi della comunicazione recettiva ed espressiva, a limitate capacità verbali o non
verbali, a difficoltà di prospettiva e/o a deficit di comunicazione sociale (4).
La paura, la frustrazione e la preoccupazione possono essere espresse attraverso comportamenti come
ad esempio un cambiamento del ritmo sonno/veglia o dell’alimentazione, un aumento dei comportamenti
ripetitivi, un’eccessiva preoccupazione o ruminazione, un aumento dell’agitazione o dell’irritabilità o una
diminuzione della cura di sé (4). I familiari che si prendono cura di una persona nello spettro autistico devono
essere allertati sul fatto che l’aumento di alcuni comportamenti può essere espressione di ansia o paura.
Se questi cambiamenti di comportamento vengono osservati, i familiari e/o chi si prende cura della persona
nello spettro autistico devono contattare i propri operatori di riferimento per valutare le più opportune
strategie di sostegno.
Andrebbe considerata la possibilità di offrire alle persone nello spettro autistico l’opportunità per
esprimere i propri sentimenti con maggior regolarità e intensità dell’abituale, attraverso discussioni familiari
e individuali, attività di scrittura, film o giochi (4). I sentimenti e le esigenze possono essere comunicati anche
attraverso l’utilizzo della comunicazione aumentativa e alternativa per le persone nello spettro autistico che
già ne fanno uso. È importante che gli operatori dei servizi sanitari e socio-sanitari supportino i familiari delle
persone nello spettro autistico nell’utilizzo di questi strumenti. Deve essere valutata, inoltre, la fruizione di
sessioni di supporto dei familiari anche tramite modalità tecnologiche.
Molte persone nello spettro autistico hanno nel loro repertorio di abilità alcune strategie, più o meno
autonome, per prevenire l’ansia e per gestirla. In questo momento emergenziale è utile assicurare loro la
possibilità di utilizzarle al meglio e creare routine applicative per sostenerle (4). Gli operatori sanitari possono
dare priorità all’insegnamento di queste strategie alle persone che ancora non le possedessero.
Routine e attività
In conseguenza delle misure adottate per il contenimento della pandemia COVID-19 è venuta meno la
possibilità di mantenere i contesti e le routine quotidiane. La necessità di aderire alle routine rappresenta
uno degli specifici fattori di vulnerabilità per le persone nello spettro autistico. Ove possibile, è appropriato
mantenere lo svolgimento delle routine stabilite e strutturarne di nuove (4). Tra le routine da mantenere sono
incluse:
 ritmo sonno/veglia e le routine che l’accompagnano:
il mantenimento della salute fisica è fondamentale per tutti i membri della famiglia e garantire un
sonno adeguato è un contributo importante. I disturbi del sonno sono più comuni nelle persone nello
spettro autistico, quindi è appropriato prestare attenzione affinché vengano mantenute le abitudini di
sonno e di veglia.
 lavori domestici/competenze quotidiane:
partecipare ai lavori domestici strutturati e alle routine quotidiane può essere utile per sostenere le
persone nello spettro autistico in condizioni di stress.
Ridefinire un’organizzazione della giornata può essere particolarmente d’aiuto, poiché attraverso ritmi
prevedibili e possibilmente condivisi permette di recuperare sicurezza, equilibrio e una maggiore sensazione
4
di controllo. Per alcune persone nello spettro autistico potrebbe esser appropriato l’utilizzo di un programma
visivo per facilitare la partecipazione alle attività a casa e per ridurre l’ansia (alcune persone nello spettro
autistico beneficiano di interventi come ad es. un calendario sul frigorifero). L’uso di questi supporti visivi
potrebbe essere esteso alle attività dell’intera giornata. Il formato e la lunghezza del programma possono
variare in base alle esigenze individuali (4).
Può essere utile delimitare uno spazio di lavoro e associarlo a una lista di cose da fare. Le persone nello
spettro autistico possono avere difficoltà a generalizzare le strategie e le competenze utilizzate nell’ambiente
scolastico o riabilitativo e a riportarle anche nell’ambiente domestico (es. organizzare materiali e/o
partecipare alle attività) (4). Definire e organizzare uno spazio di lavoro (es. una specifica area nella stanza
o un posto nel tavolo della sala da pranzo definito con una tovaglietta colorata) può aiutare a chiarire le
aspettative e ridurre le distrazioni.
Risorsa
 Spazio web rivolto alle famiglie con bambini autistici per offrire materiali operativi e spunti per
trascorrere il tempo a casa durante l’epidemia Covid-19 – AUSL Romagna
Disponibile all’indirizzo:
https://www.auslromagna.it/ricerca/download/programma/autismo
Come conseguenza della pandemia COVID-19 e delle misure che sono state definite per contenerla,
potrebbe verificarsi che le persone nello spettro autistico accedano agli schermi (televisione, tablet,
smartphone) più spesso e per periodi più lunghi della giornata. L’interruzione dell’utilizzo di un dispositivo o
la transizione da un dispositivo all’altro, soprattutto dopo un periodo di uso prolungato, può essere molto
difficile da gestire. In particolare, la rigidità e l’inflessibilità di alcune persone nello spettro autistico possono
rendere queste transizioni particolarmente problematiche. Può essere quindi appropriato stabilire una
routine chiara, coerente e concreta. Ad esempio, l’utilizzo di un timer visivo.
Per alcune persone nello spettro autistico può essere utile “vedere” il tempo a disposizione prima di
smettere di usare un dispositivo. Nel caso in cui la persona non padroneggi la narrazione del tempo, l’utilizzo
di concetti relativi al passare del tempo (es. “Solo un secondo”) può essere interpretato alla lettera creando
confusione. La presentazione visiva delle informazioni relative al tempo può aiutare a rendere i concetti più
significativi (4).
In un momento di crisi, quando la maggior parte delle persone ha la sensazione di aver esaurito il proprio
il controllo, fare delle scelte e metterle in atto può aumentare il senso di autonomia e motivazione È
appropriato creare opportunità regolari durante la giornata in cui le persone nello spettro autistico abbiano
una voce su ciò che accade e quando accade (4). Queste scelte potrebbero includere le opzioni per i pasti,
l’ordine delle attività per il giorno e/o le preferenze per le attività.
Le persone nello spettro autistico sono più suscettibili all’isolamento sociale e alla solitudine, e questo
può essere peggiorato dalle condizioni di quarantena. Un sostegno sociale positivo è importante per tutti
durante questo periodo e le persone nello spettro autistico possono avere bisogno di una facilitazione più
consistente per mantenere la continuità con le figure di riferimento affettivamente significative (es. via
telefono o con videochiamate).
5
Risorsa
 La Società Italiana per i disturbi del neurosviluppo (SIDiN) ha pubblicato sul proprio sito web il
documento “Consigli per la gestione dell’epidemia COVID-19 e dei fattori di distress psichico
associati per le persone con disabilità intellettiva e autismo con necessità elevata e molto elevata
di supporto” (2).
Disponibile all’indirizzo:
https://www.sidin.info/home%20page/scudo%20al%20COVID-
19%20per%20PcDI_A_SIDiN_v%201_5.pdf
6
Indicazioni operative
In linea generale, i servizi sanitari rivolti alle persone nello spettro autistico devono continuare a fornire
tutte le attività di supporto che non siano incompatibili con le attuali disposizioni di legge, anche attraverso
metodi e tecniche alternativi a quelli di base. Devono altresì attivare tempestivamente le procedure di
sicurezza atte a ridurre i rischi per la salute degli operatori e degli utenti. L’organizzazione di servizi
alternativi potrebbe essere ottimizzata da una preventiva o concomitante analisi dei bisogni della
popolazione in carico.
Si raccomanda a tutti gli operatori dei servizi:
 di seguire il Corso FAD dell’Istituto Superiore di Sanità (ISS) “Emergenza sanitaria da nuovo
coronavirus SARS CoV-2: preparazione e contrasto” per affrontare l’emergenza sanitaria dovuta
al nuovo coronavirus SARS CoV-2 avvalendosi delle evidenze scientifiche attualmente disponibili
e delle fonti ufficiali di informazione e aggiornamento (accessibile dalla piattaforma EDUISS
all’indirizzo su https://www.eduiss.it/course/index.php?categoryid=51)
 di consultare alla pagina https://www.iss.it/rapporti-covid-19 del sito dell’ISS i seguenti documenti:
o Rapporto ISS COVID-19, n.1/ 2020
Indicazioni ad interim per l’effettuazione dell’isolamento e della assistenza sanitaria
domiciliare nell’attuale contesto COVID-19. Versione del 7 marzo 2020.
per le misure generali e specifiche per l’assistenza sanitaria domiciliare nell’attuale contesto
COVID-19
o Rapporto ISS COVID-19, n.2/ 2020 Rev.
Indicazioni ad interim per un utilizzo razionale delle protezioni per infezione da SARS-CoV-2
nelle attività sanitarie e sociosanitarie (assistenza a soggetti affetti da covid-19) nell’attuale
scenario emergenziale SARS-CoV-2. Versione del 28 marzo 2020.
per le misure generali e specifiche sull’utilizzo di protezioni per infezione SARS-COV2
o Rapporto ISS COVID-19, n.4/ 2020
Indicazioni ad interim per la prevenzione e il controllo dell’infezione da SARS-CoV-2 in
strutture residenziali sociosanitarie. Versione del 16 marzo 2020.
per le misure di prevenzione e controllo dell’infezione da SARS-CoV-2 in strutture residenziali
sociosanitarie.
Risorse
 La Società Italiana di Neuropsichiatria dell’Infanzia e dell’Adolescenza (SINPIA), la Società
Italiana di Epidemiologia Psichiatrica (SIEP) e la Società Italiana di Psichiatria (SIP) hanno stilato
specifiche indicazioni operative per le attività dei servizi in corso di emergenza coronavirus per
declinare le direttive per la prevenzione dell’infezione da SARS-CoV-2 nella specificità dei livelli
di assistenza distrettuale e ospedaliera erogati dai servizi di neuropsichiatria dell’infanzia e
dell’adolescenza, dai servizi di riabilitazione dell’età evolutiva e dai servizi psichiatrici dell’adulto.
Disponibili agli indirizzi:
https://siep.it/istruzioni-operative-siep/;
https://www.sinpia.eu/wp-content/uploads/2020/03/COVID-indicazioni-operative-per-i-servizi-
NPIA.pdf;
https://www.psichiatria.it/
7
Telemedicina e strutturazione di interventi da remoto
Va sviluppata rapidamente la capacità di ogni servizio deputato alla presa in carico delle persone nello
spettro autistico di attivare interventi da remoto (telefonici, in videochiamata, con l’uso di piattaforme
dedicate per l’invio di dati) con le persone stesse e con i loro familiari. Si raccomanda tuttavia che eventuali
dispositivi come i telefoni non vengano condivisi tra gli ospiti senza una opportuna disinfezione. Idealmente,
l’attuazione di interventi da remoto dovrebbe essere consentita a tutti i professionisti dell’equipe al fine di
rispondere ai bisogni delle persone nello spettro autistico attraverso competenze specifiche. Dove possibile,
è appropriato garantire la continuità di intervento e di contatto a cadenze regolari da parte dei professionisti
coinvolti nella presa in carico.
Gli interventi da remoto degli operatori dei servizi devono includere il monitoraggio dello stato di salute
della persona nello spettro autistico e dei suoi familiari, il proseguimento degli interventi in corso con le
modalità telematiche più opportune nonché il supporto ai caregiver per individuare le modalità più
appropriate per la strutturazione della giornata, per la scelta delle attività opportune e delle risorse utilizzabili.
Inoltre, è necessario sempre fornire esaurienti informazioni sulle nuove modalità di funzionamento dei servizi
da remoto, sia istruzioni chiare e sintetiche su come continuare a richiedere e fruire dei servizi in presenza
quando quelli a distanza non siano disponibili o coerenti con le circostanze.
L’utilizzo del contatto telefonico è preferibile nel momento in cui viene proposta l’attivazione del servizio
in Telemedicina al fine di illustrarne adeguatamente l’utilità e spiegarne le modalità. Eseguita la procedura
di connessione, che si raccomanda essere la più semplice possibile per i caregiver, i successivi contatti
potranno essere svolti con videochiamate di controllo, dirette anche all’identificazione anticipata di possibili
condizioni di rischio per la persona nello spettro autistico e i suoi familiari, ai fini di attivare tempestivamente
le risorse sanitarie e logistiche utili (es. in caso di isolamento/ospedalizzazione del genitore della persona
nello spettro autistico). Una volta avviato il servizio in Telemedicina, il contatto telefonico può essere
comunque sempre tenuto in considerazione in caso di necessità per facilitare la continuità di assistenza,
data la situazione di emergenza sanitaria e di fragilità individuale delle persone nello spettro autistico.
L’utilizzo di una checklist informatizzata, che includa le informazioni da raccogliere durante i controlli in
videochiamata, è utile per garantire la completezza e omogeneità del monitoraggio. È raccomandato di
includere la checklist compilata all’interno della documentazione sanitaria della persona nello spettro
autistico per renderla disponibile agli altri operatori dello stesso servizio coinvolti nelle diverse attività
assistenziali.
Rischi/necessità correlati agli spostamenti
La marcata limitazione delle uscite, l’impossibilità di frequentare i contesti di cura socio-sanitari abituali
e le altre misure restrittive che sono state messe in atto per contenere la diffusione del virus SARS-CoV-2
possono causare livelli elevati di distress in molte persone nello spettro autistico. Ciò può aumentare il
rischio di scompenso psichico, con crisi di agitazione psicomotoria o altre alterazioni comportamentali di
intensità tale da richiedere il ricorso ai servizi sanitari d’emergenza. Pertanto, per il periodo in cui resteranno
in vigore le restrizioni emergenziali, si raccomanda ai genitori/caregiver di contattare il medico specialista
referente (nel caso di persone in età evolutiva) o il medico di base in raccordo con gli operatori di riferimento
(nel caso di persone in età adulta che non abbiano un medico specialista referente) per supporto
nell’identificazione di attività (es. fare una passeggiata nel vicinato o un giro in auto) che aiutino il
minore/adulto nello spettro autistico a limitare i potenziali rischi di tali restrizioni (es. crisi d’ansia o condotte
autolesive). È inoltre opportuno che le persone con autismo e i loro familiari valutino attentamente insieme
ai clinici il rapporto rischio/beneficio relativamente alla possibilità di contrarre l’infezione da virus SARS-
CoV-2 durante tale attività.
8
Chi assiste o accompagna la persona nello spettro autistico nelle attività suggerite dal medico di
riferimento dovrà adottare tutte le misure di prevenzione indicate dalle disposizioni governative e compilare
il modulo di autocertificazione predisposto dal Ministero dell’Interno dichiarando che lo spostamento, a piedi
o con mezzo privato, è dovuto a motivi di salute o ad uno stato di necessità ad essi collegato. Il
genitore/caregiver avrà cura di portare con sé anche la certificazione attestante la condizione di disabilità
rilasciata dal proprio medico curante o dalla struttura che segue l’assistito (inviata preferibilmente per via
telematica al fine di agevolare i familiari ed evitare loro rischiosi spostamenti).
In linea con le restrizioni governative vigenti, l’uscita dall’ambiente domestico dovrà essere effettuata
nelle vicinanze dell’abitazione o raggiungendo spazi aperti ed isolati poco distanti e dovrà essere limitata
nella durata temporale. Resta fermo il divieto assoluto, sia per la persona nello spettro autistico che per il
familare/caregiver, di muoversi dalla propria abitazione in presenza di febbre e sintomatologia da infezione
respiratoria o in caso di stretto contatto con una persona affetta da malattia respiratoria COVID-19.
Esecuzione del tampone COVID-19
Per alcune persone nello spettro autistico, in particolare coloro che presentano una diagnosi di disabilità
intellettiva e/o non sono collaboranti e/o non sono autosufficienti, le procedure di esecuzione del tampone
per COVID-19 possono essere estremamente complesse. Per queste persone, nella fase di esecuzione
della procedura, può rendersi necessario prevedere la collaborazione di un familiare o di una figura della
rete socio-sanitaria, conosciuta dalla persona nello spettro autistico, e l’utilizzo di adeguati strumenti di
comunicazione che le preparino a quanto avverrà. In questo caso, si raccomanda l’uso dei dispositivi di
protezione anche per il familiare esposto.
Misure di isolamento e ospedalizzazione della persona
nello spettro autistico
Per alcune persone nello spettro autistico, in particolare coloro che presentano una diagnosi di disabilità
intellettiva e/o non sono collaboranti e/o non sono autosufficienti, la messa in atto delle misure di isolamento
e il ricovero in strutture sanitarie può essere estremamente complessa.
In caso si rendano necessarie misure di isolamento della persona nello spettro autistico nel proprio
contesto usuale, potrebbe essere necessario avvalersi della collaborazione di un familiare/caregiver, fornito
di adeguati Dispositivi di Protezione Individuale (DPI), nell’ottica di riuscire ad ottenere la massima
applicazione possibile degli interventi necessari per la limitazione della diffusione del virus e
contemporaneamente riuscire a gestire le condizioni di salute e le consuete attività di vita e prevenire la
comparsa di emergenze comportamentali. È inoltre opportuno che in ogni territorio vengano identificate
preventivamente strutture in grado di accogliere persone adulte con disturbo dello spettro autistico e/o
disabilità intellettiva o disabilità di altro genere, qualora l’isolamento al domicilio non sia più possibile per
ospedalizzazione dei genitori/caregiver.
In caso si renda necessaria l’ospedalizzazione della persona nello spettro autistico è auspicabile che
essa venga indirizzata, ove possibile, verso strutture ospedaliere in cui sono stati precedentemente attivati
percorsi di accoglienza specifici per le persone con disabilità e autismo
(http://www.progettodama.it/DAMA/Home_Page.html). Nel corso del ricovero, particolare attenzione andrà
dedicata alle modalità di comunicazione con la persona nello spettro autistico, alla possibilità di presenza di
un caregiver con adeguati DPI e, ove opportuno, all’utilizzo di strategie di tranquillizzazione farmacologiche
appropriate.
9
Contesti specifici
Visite domiciliari
Per quanto riguarda gli aspetti riabilitativi, è possibile effettuare visite domiciliari ove assolutamente
indispensabili e non gestibili da remoto, in particolare con l’obiettivo di prevenire il rischio di ricovero. Tali
attività devono avvenire solo dopo aver approfondito il possibile rischio COVID-19 dell’utente e dei
conviventi, ed utilizzando tutti gli opportuni DPI. In tutte le occasioni in cui è possibile, la visita domiciliare
andrà svolta in spazi aperti e dovranno essere rispettate le più aggiornate misure di contrasto alla diffusione
del virus.
Prestazioni ambulatoriali e in strutture semi-residenziali
(centro diurno, day-hospital territoriale)
La riorganizzazione delle attività ambulatoriali e semiresidenziali deve poter garantire
contemporaneamente la massima continuità e supporto alle persone nello spettro autistico e alle loro
famiglie e il minimo rischio di diffusione del virus fra gli utenti stessi, familiari e operatori. È fondamentale
che tutte le attività ambulatoriali e semiresidenziali non urgenti e per le quali non sia assolutamente
indispensabile l’effettuazione in presenza vengano rimodulate con modalità telematiche. L’attività in remoto
deve essere proattiva, mantenendo la presa in carico e rimodulandola nelle nuove modalità, con priorità alle
situazioni di maggiore complessità.
Per le attività in presenza, ai fini della prevenzione e del controllo delle infezioni correlate all’assistenza
diretta in regime ambulatoriale, si raccomanda di rendere prontamente disponibili e accessibili informazioni
accurate su COVID-19 ai lavoratori e alle persone nello spettro autistico che accedono alla struttura. Le
attività devono sempre essere svolte utilizzando le mascherine chirurgiche (o ulteriori DPI ove la situazione
clinica lo richieda), poiché le caratteristiche degli utenti e delle attività non consentono di garantire un
adeguato distanziamento sociale. È indispensabile condividere con gli utenti semplici descrizioni su ciò che
sta succedendo e dare informazioni chiare su come ridurre il rischio di diffusione personale e sociale
dell’infezione da SARS-CoV-2. È opportuno utilizzare supporti visivi e ripetere le informazioni ogni volta che
è necessario. Le informazioni devono essere facilmente accessibili (es. linguaggio chiaro e semplice,
caratteri grandi, in linguaggio simbolico) e provenire da fonti affidabili (WHO, sito epicentro, Ministero della
Salute, ecc.), incluse le modalità di richiesta di soccorso se una persona non si sente bene.
Si raccomanda di mantenere libere e ordinate le aree di lavoro e gli ambienti in modo da consentire una
più accurata igienizzazione e di mantenere areati gli ambienti.
Sono sospese le attività che richiedono la compresenza di più persone (es. unità di valutazione
multidisciplinare), sostituendole nei casi indifferibili con l’uso degli strumenti telematici e di videoconferenza.
Sono sospesi e rimodulati tutti gli interventi di gruppo e gli interventi in cui non è possibile rispettare le
misure igieniche stabilite per il contrasto alla diffusione COVID-19. In caso di sospensione delle attività di
incontro con l’utenza, il personale sanitario dovrà definire un programma alternativo di assistenza. Andrà
potenziata la capacità dei servizi e degli operatori delegati a queste attività di mantenere interventi telefonici
/ in videochiamata regolari, con telefoni di servizio e computer dotati del software necessario.
10
Residenze
Le strutture residenziali dovrebbero sviluppare procedure per ridurre al minimo il rischio di infezione da
COVID-19 e protocolli per rispondere alle persone che possono aver contratto l’infezione. Ogni struttura
dovrebbe avere un referente per la prevenzione e controllo delle infezioni correlate all’assistenza e
specificatamente per COVID-19 adeguatamente formato che possa fare riferimento ad un comitato
multidisciplinare di supporto nell’ambito della struttura o a livello aziendale in stretto contatto con le autorità̀
sanitarie locali. Se il responsabile non fosse già̀ presente, dovrebbe essere designato immediatamente e
adeguatamente formato.
Le strutture residenziali dovranno garantire la trasmissione di informazioni sulla COVID-19 aggiornate e
accessibili, sia ai lavoratori in prima linea che a tutti gli utenti, inclusi quelli positivi ai test per l’infezione da
SARS-CoV-2. Le informazioni dovrebbero includere le buone prassi per prevenire l’infezione, le procedure
per l’isolamento e l’uso dei DPI, quelle per richiedere il supporto sanitario e le modalità per salvaguardare
l’equilibrio psicosociale e le attività quotidiane. Fondamentale inoltre è supportare e sostenere gli operatori.
Le informazioni per gli utenti dovranno essere appropriate alle loro modalità comunicative, e preferibilmente
includere cartellonistica con modalità visive e strumenti di comunicazione aumentativa. Particolare
attenzione andrà dedicata soprattutto a supportare gli utenti, ma anche gli operatori, nel lavaggio frequente
e appropriato delle mani.
Nelle residenze alberga la popolazione più fragile ed esposta al maggior rischio di complicanze fatali
associate all’infezione da SARS-CoV-2 quindi, considerata l’esperienza delle Regioni precocemente colpite
dalla pandemia, si rende necessario disporre il divieto di accesso alla struttura da parte di familiari e
conoscenti (come indicato nel DPCM n. 9 marzo 2020 art. 2, comma q) e privilegiare i contatti telefonici o
in videochiamata. La visita può essere autorizzata in casi eccezionali (es. situazioni di fine vita) soltanto
dalla Direzione della struttura, previa appropriata valutazione dei rischi-benefici (Indicazioni ad interim per
la prevenzione e il controllo dell’infezione da SARS-CoV-2 in strutture residenziali sociosanitarie. Versione
del 16 marzo 2020. Roma: Istituto Superiore di Sanità; 2020; Rapporto ISS COVID-19, n.4/ 2020). In caso
di accesso di visitatori esterni, deve essere attuata una verifica del loro stato di salute e dell’assenza di
contatti a rischio nei 14 giorni precedenti l’accesso. Inoltre deve essere garantito il rispetto delle buone
prassi per prevenire l’infezione. Il visitatore autorizzato dovrà indossare la mascherina chirurgica, effettuare
la detersione delle mani e incontrare il proprio caro in un luogo dedicato che consenta il mantenimento delle
distanze sociali prescritte.
L’utilizzo della mascherina chirurgica è un importante fattore di protezione della salute dell’operatore e
di riduzione del rischio di contagio per tutto il contesto residenziale. Gli operatori devono indossare le
mascherine chirurgiche sia mentre svolgono attività con i residenti che in presenza di utenti non impegnati
in attività o altri operatori. Qualora dovesse ravvisarsi una carenza dei dispositivi di protezione individuale,
per difficoltà di approvvigionamento, si raccomanda di garantire sempre un livello adeguato di protezione
dando la priorità all’utilizzo dei DPI per gli operatori che lavorano con residenti casi sospetti o contatti stretti
di COVID-19.
Gli interventi di gruppo devono essere riorganizzati in modo da osservare le misure igieniche stabilite
per il contrasto alla diffusione dell’infezione COVID-19. Gli interventi indispensabili dovrebbero esser svolti
in gruppi poco numerosi, in spazi ampi ed arieggiati, cercando di favorire il mantenimento della distanza
sociale di sicurezza secondo le normative attuali.
Durante i pasti deve essere mantenuto adeguato distanziamento, eventualmente organizzando più turni
e devono preferibilmente essere utilizzare posate, piatti e bicchieri mono-uso oppure applicate procedure
che garantiscano adeguata igienizzazione delle posate, piatti e bicchieri riutilizzabili. È opportuno controllare
attentamente che non si verifichino comportamenti quali gli scambi di cibo o di posate e stoviglie durante i
pasti. Date le caratteristiche degli utenti, è opportuno implementare le attività di pulizia e sanificazione
dedicando particolare attenzione a maniglie, pulsantiere e alle superfici di possibile contatto.
11
È opportuno definire uno o più momenti della giornata in cui le persone nello spettro autistico possano
esprimere le loro critiche e i loro desideri rispetto alla riorganizzazione emergenziale della residenza. Questi
pareri potrebbero riguardare le opzioni per i pasti, le preferenze per le attività o come ridistribuirle durante
la giornata. L’attenzione agli aspetti psicosociali nella creazione di siti di quarantena contribuisce in modo
significativo al benessere delle persone che vi si trovano e a quello delle loro famiglie.
Va promossa l’attività fisica dei residenti e le uscite all’ interno del perimetro della struttura laddove siano
presenti cortili, giardini, aree esterne all’edificio.
Le attività che richiedono la compresenza di più persone (es. riunioni di equipe), devono essere ridefinite
in modo da rispettare più possibile le norme di contenimento dell’epidemia, per esempio venendo attuate
solo in caso di indispensabilità, riducendo al minimo il numero di partecipanti con adeguato distanziamento,
in ambienti areati e con l’utilizzo di mascherine chirurgiche per tutti i partecipanti.
Le strutture devono identificare preventivamente spazi/strutture residenziali assistenziali dedicati ove
trasferire i pazienti affetti da COVID-19 che non necessitano di ricovero ospedaliero per evitare il diffondersi
del contagio e potenziare il relativo setting assistenziale (6). È inoltre opportuno prevedere la possibilità di
strutture ricettive nelle vicinanze della struttura residenziale che permettano di evitare il rientro a casa degli
operatori impegnati nell’assistenza (ad esempio alberghi, appartamenti ecc.).
Qualora la residenza dovesse essere sottoposta a un isolamento obbligatorio o fiduciario o ad altre
forme di auto-isolamento è importante prevedere una riorganizzazione delle attività che possa ridurre i rischi
di scompenso psichico e comportamentale derivati dall’impossibilità di svolgere attività all’aperto. In questa
situazione è ancor più importante garantire il massimo coinvolgimento attivo delle persone nello spettro
autistico nella programmazione e nella scelta delle diverse attività da svolgere nella residenza. La maggior
parte delle persone nello spettro autistico che vivono nelle residenze potrà avere gravi difficoltà a gestire in
modo autonomo il proprio tempo libero che l’isolamento inevitabilmente produrrà, per questo motivo è
necessario coprire questo tempo con l’organizzazione di nuove attività strutturate e/o prevedibili e modulari.
Le strutture residenziali dovrebbero effettuare una sorveglianza periodica dello stato di salute del loro
personale e dei loro residenti (sintomi respiratori e/o febbre ≥ 37,5°C, e/o affaticamento respiratorio e/o altri
sintomi simil influenzali inclusa diarrea). Nel caso in cui un operatore presenti tali sintomi, deve avvisare
immediatamente il referente ed evitare di recarsi al lavoro, fino a diversa indicazione del referente e del
proprio medico di medicina generale/delle autorità sanitarie, che andranno tempestivamente informati.
Qualora la valutazione del rischio consenta agli operatori contatti stretti di casi confermati COVID-19 di
restare in servizio, se non positivi, si raccomanda che essi indossino sempre le mascherine chirurgiche (sia
mentre svolgono attività con i residenti che in presenza di utenti non impegnati in attività o altri operatori) e
prestino massima attenzione all’igiene delle mani.
Nel caso in cui un utente presenti sintomi suggestivi di COVID-19 deve essere contattata
immediatamente la rete sanitaria regionale ai fini dei necessari accertamenti e provvedimenti. Stante il
rischio di diffusione del contagio nelle strutture residenziali e all’esterno di esse (operatori e loro familiari) e
il conseguente impatto epidemiologico, è fortemente raccomandata l’esecuzione del tampone naso-faringeo
per ricerca di SARS-CoV-2 sia nell’utente/operatore sospetto sia in tutti i contatti stretti, onde poter
immediatamente isolare operatori e pazienti positivi. Occorre, altresì, garantire la continuità dei servizi di
mensa, lavanderia, pulizie e servizi connessi, estendendo anche a questi operatori le misure mirate a
definire una eventuale infezione da SARS-CoV-2 (6).
L’utente con sintomi suggestivi di COVID-19 o risultato positivo al tampone andrebbe collocato in
ambiente isolato. Nel caso di più pazienti positivi al tampone, questi possono essere isolati insieme nella
stessa stanza o nello stesso nucleo abitativo. Nell’impossibilità di isolamento in stanza singola o cohorting
di pazienti con COVID-19, fare indossare una mascherina chirurgica sia al paziente che all’altro ospite
eventualmente in stanza, se tollerata.
12
Quando è necessaria assistenza diretta ad un paziente COVID+, applicare rigorosamente le precauzioni
da contatto e droplets: guanti, mascherine chirurgiche, occhiali di protezione/visiera, grembiule/camice
idrorepellente monouso; se invece non è necessario contatto diretto, indossare la mascherina chirurgica,
mantenere la distanza di almeno un metro ed evitare di toccare le superfici nella stanza del paziente.
Effettuare frequentemente la sanificazione della stanza in cui è il paziente.
Qualora la struttura abbia un caso di COVID-19 o un focolaio epidemico, e i familiari per maggiore
sicurezza e in accordo con la struttura decidano di riallocare il residente temporaneamente presso la propria
famiglia in attesa di una normalizzazione della situazione all’interno della struttura, si raccomanda di
garantire il rientro dei residenti nella medesima struttura riabilitativa al termine della emergenza.
Il rientro in servizio degli operatori dopo sintomatologia COVID+ deve avvenire solo a fronte di assenza
di sintomatologia e della negativizzazione di due tamponi a distanza di 24 ore.
13
Bibliografia
1. American Psychiatric Association. Diagnostic and Statistical Manual of Mental Disorders, Fifth Edition.
Washington, DC: American Psychiatric Association; 2013.
2. Bertelli MO, et al. Consigli per la gestione dell'epidemia COVID-19 e dei fattori di distress psichico associati
per le persone con disabilità intellettiva e autismo con necessità elevata e molto elevata di supporto. Versione
1.5. 22/3/2020. Firenze: SIDiN; 2020.
3. Logan K, Iacono T, Trembath D. A systematic review of research into aided AAC to increase social-
communication functions in children with autism spectrum disorder. Augment Altern Commun 2017;33(1):51-
64.
4. Hume K, Waters V, Sam A, Steinbrenner J, Perkins Y, Dees B, Tomaszewski B, Rentschler L, Szendrey S,
McIntyre N, White M, Nowell S, Odom S. Supporting individuals with autism through uncertain times. Chapel
Hill, NC: School of Education and Frank Porter Graham Child Development Institute, University of North
Carolina at Chapel Hill; 2020.
5. Wong C, Odom SL, Hume K, Cox AW, Fettig A, Kucharczyk S, Brock ME, Plavnick JB, Fleury VP, Schultz
TR. Evidence-based practices for children, youth, and young adults with autism spectrum disorder. Chapel
Hill: The University of North Carolina, Frank Porter Graham Child Development Institute, Autism Evidence-
Based Practice Review Group; 2014.
6. Ministero della Salute. Aggiornamento delle linee di indirizzo organizzative dei servizi ospedalieri e territoriali
in corso di emergenza COVID-19. Roma: Ministero della Salute; 2020. (Nota 0007865-25/03/2020-
DGPROGS- MDS-P).
14
Rapporti ISS COVID-19
1. Gruppo di lavoro ISS Prevenzione e controllo delle Infezioni.
Indicazioni ad interim per l’effettuazione dell’isolamento e della assistenza sanitaria domiciliare
nell’attuale contesto COVID-19. Versione del 7 marzo 2020.
Roma: Istituto Superiore di Sanità; 2020 (Rapporto ISS COVID-19, n. 1/2020)
2. Gruppo di lavoro ISS Prevenzione e controllo delle Infezioni.
Indicazioni ad interim per un utilizzo razionale delle protezioni per infezione da SARS-CoV-2 nelle
attività sanitarie e sociosanitarie (assistenza a soggetti affetti da covid-19) nell’attuale scenario
emergenziale SARS-CoV-2. Versione del 14 marzo 2020.
Roma: Istituto Superiore di Sanità; 2020 (Rapporto ISS COVID-19, n. 2/2020)
3. Gruppo di lavoro ISS Ambiente e Gestione dei Rifiuti.
Indicazioni ad interim per la gestione dei rifiuti urbani in relazione alla trasmissione dell’infezione da
virus SARS-CoV-2. Versione del 14 marzo 2020.
Roma: Istituto Superiore di Sanità; 2020 (Rapporto ISS COVID-19, n.3/2020)
4. Gruppo di lavoro ISS Prevenzione e controllo delle Infezioni.
Indicazioni ad interim per la prevenzione e il controllo dell’infezione da SARS-CoV-2 in strutture
residenziali sociosanitarie. Versione del 16 marzo 2020.
Roma: Istituto Superiore di Sanità; 2020 (Rapporto ISS COVID-19, n. 4/2020)
5. Gruppo di lavoro ISS Ambiente e Qualità dell’aria indoor.
Indicazioni ad per la prevenzione e gestione degli ambienti indoor in relazione alla trasmissione
dell’infezione da virus SARS-CoV-2. Versione del 23 marzo 2020.
Roma: Istituto Superiore di Sanità; 2020. (Rapporto ISS COVID-19, n. 5/2020).
6. Gruppo di lavoro ISS Cause di morte COVID-19.
Procedura per l’esecuzione di riscontri diagnostici in pazienti deceduti con infezione da SARS-CoV-2.
Versione del 23 marzo 2020.
Roma: Istituto Superiore di Sanità; 2020. (Rapporto ISS COVID-19, n. 6/2020).
7. Gruppo di lavoro ISS Biocidi COVID-19 e Gruppo di lavoro ISS Ambiente e Rifiuti COVID-19.
Raccomandazioni per la disinfezione di ambienti esterni e superfici stradali per la prevenzione della
trasmissione dell’infezione da SARS-CoV-2. Versione del 29 marzo 2020.
Roma: Istituto Superiore di Sanità; 2020. (Rapporto ISS COVID-19, n. 7/2020).
8. Osservatorio Nazionale Autismo ISS.
Indicazioni ad interim per un appropriato sostegno delle persone nello spettro autistico nell’attuale
scenario emergenziale SARS-CoV-2. Versione del 30 marzo 2020.
Roma: Istituto Superiore di Sanità; 2020. (Rapporto ISS COVID-19, n. 8/2020).
In preparazione
 Indicazioni ad interim su acqua e servizi sanitari in relazione alla diffusione del virus SARS-CoV-2
 Indicazioni ad interim sulla gestione dei fanghi di depurazione per la prevenzione della diffusione del virus
SARS-CoV-2
