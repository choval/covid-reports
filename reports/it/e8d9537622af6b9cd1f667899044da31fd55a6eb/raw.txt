ISTITUTO
POLIGRAFICO
E
ZECCA
DELLO
STATO
-
S.
ORDINANZA n. 10/2020
IL COMMISSARIO STRAORDINARIO
PER L’ATTUAZIONE E IL COORDINAMENTO DELLE MISURE DI CONTENIMENTO
E CONTRASTO DELL’EMERGENZA EPIDEMIOLOGICA COVID-19
VISTO il decreto legislativo 2 gennaio 2018, n. 1, ed in particolare gli articoli 25, 26 e 27;
VISTA la delibera del Consiglio dei ministri del 31 gennaio 2020, con la quale è stato
dichiarato, per sei mesi, lo stato di emergenza sul territorio nazionale relativo al rischio
sanitario connesso all'insorgenza di patologie derivanti da COVID-19;
VISTO il decreto-legge 17 marzo 2020, n. 18, pubblicato nella Gazzetta Ufficiale della
Repubblica italiana n. 70 del 17 marzo 2020, recante «Misure di potenziamento del
servizio sanitario nazionale e di sostegno economico per famiglie, lavoratori e imprese
connesse all'emergenza epidemiologica da COVID-19»;
VISTO l'art. 122 del predetto decreto-legge che prevede che con decreto del Presidente
del Consiglio dei ministri è nominato un Commissario straordinario per l'attuazione e il
coordinamento delle misure occorrenti per il contenimento e il contrasto dell’emergenza
epidemiologica COVID-19, e che ne definisce funzioni e poteri, anche in deroga alle
disposizioni vigenti;
VISTO il decreto del Presidente del Consiglio dei ministri 18 marzo 2020, n.
0006119P4.8.1.4.1., con il quale, all'art. 1, il dott. Domenico Arcuri è stato nominato
Commissario straordinario per l'attuazione e il coordinamento delle misure occorrenti per
il contenimento e contrasto dell'emergenza epidemiologica COVID-19 a cui sono stati
conferiti i poteri di cui al richiamato art. 122;
CONSIDERATO che il citato art. 122 statuisce, altresì, che il Commissario straordinario
«attua e sovrintende a ogni intervento utile a fronteggiare l'emergenza sanitaria,
organizzando, acquisendo e sostenendo la produzione di ogni genere di bene
strumentale utile a contenere e contrastare l'emergenza stessa, o comunque necessario
in relazione alle misure adottate per contrastarla, nonché programmando e organizzando
ogni attività connessa, individuando e indirizzando il reperimento delle risorse umane e
strumentali necessarie, individuando i fabbisogni»;
RITENUTO che il contact tracing o tracciatura dei contatti è una delle azioni di sanità
pubblica utilizzate per la prevenzione e contenimento della diffusione di molte malattie
infettive e rappresenta un elemento importante all’interno di una strategia sostenibile
post-emergenza e di ritorno alla normalità;
CONSIDERATO che il contact tracing può infatti aiutare ad identificare individui
potenzialmente infetti prima che emergano sintomi e, se condotto in modo
sufficientemente rapido, può impedire la trasmissione successiva dai casi secondari;
RITENUTO che l’uso della tecnologia in ambito di contact tracing appare in grado di dare
un contributo rilevante per un tracciamento di prossimità molto più efficiente e rapido di
quello tradizionale che non sempre si rivela efficace e comporta maggior dispendio di
risorse;
CONSIDERATO che un software di contact tracing costituisce, ai sensi dell'art. 122 del
citato del decreto-legge 17 marzo 2020, n. 18, un bene strumentale particolarmente utile
a contenere e contrastare l’emergenza epidemiologica COVID-19, da acquisire ai sensi
della citata disposizione unitamente ad ogni attività o servizio necessario per lo sviluppo
del software stesso;
RILEVATO che, nell’ambito dell’iniziativa «Innova per l’Italia» promossa dal Ministro dello
Sviluppo economico, dal Ministro della Salute e dal Ministro per l’innovazione tecnologica
e la digitalizzazione, è stata indetta il 23 marzo 2020 una fast call for contribution, chiusa
il 26 marzo 2020, rivolta a privati, società ed enti, e diretta a individuare le migliori
soluzioni digitali e tecnologiche disponibili per il monitoraggio “attivo” del rischio di
contagio, in vista dell’adozione, a livello nazionale, di tali soluzioni e tecnologie, al fine di
migliorare i risultati in termini di monitoraggio e contrasto alla diffusione del COVID-19;
RILEVATO che il Ministro per l’innovazione tecnologica e la digitalizzazione, in data 31
marzo 2020, ha nominato il “Gruppo di lavoro data-driven per l’emergenza COVID-19”
con il compito di effettuare attività di analisi e studio degli impatti del fenomeno
epidemiologico in atto, nonché di procedere in tempi rapidi la valutazione delle proposte
formulate dai partecipanti alla fast call for contribution, al fine di selezionare la proposta
più efficace e idonea ad essere implementata in tempi rapidi a livello nazionale;
CONSIDERATO che, all’esito delle valutazioni effettuate dal Gruppo di lavoro e
comunicate al Ministro per l’innovazione tecnologica e la digitalizzazione, è stata
selezionata la soluzione denominata “Immuni”, proposta dalla società Bending Spoons
S.p.a., ritenuta più idonea per la sua capacità di contribuire tempestivamente all’azione
di contrasto del virus, per la conformità al modello europeo delineato dal Consorzio
PEPP-PT e per le garanzie che offre per il rispetto della privacy;
RILEVATO che il Ministro della salute e dal Ministro per l’innovazione tecnologica e la
digitalizzazione, in data 10 aprile 2020, hanno comunicato al Presidente del Consiglio dei
ministri il risultato delle valutazioni del Gruppo di lavoro, unitamente a una proposta di
implementazione della soluzione;
VISTA la nota del 10 aprile 2020, n. 0004553 P-1.1 con la quale, nel condividere le ragioni
manifestate a fondamento dell’utilità della proposta per contrastare l’emergenza sanitaria
in atto, anche in ragione della necessità di rapida realizzazione della stessa, il Presidente
del Consiglio dei ministri ha chiesto al Commissario straordinario per l’attuazione e il
coordinamento delle misure di contenimento e contrasto dell’emergenza epidemiologica
COVID-19 di procedere rapidamente, nell’ambito dei poteri conferiti dall’articolo 122 del
decreto-legge 17 marzo 2020, n. 18, a valutare le modalità con cui dare attuazione alla
proposta di implementazione del sistema di contact tracing digitale, formulata dai due
Ministri;
CONSIDERATO che la società Bending Spoons S.p.a., esclusivamente per spirito di
solidarietà e, quindi, al solo scopo di fornire un proprio contributo, volontario e personale,
utile per fronteggiare l’emergenza da COVID-19 in atto, ha manifestato la volontà di
concedere in licenza d’uso aperta, gratuita e perpetua, al Commissario straordinario per
l’attuazione e il coordinamento delle misure di contenimento e contrasto dell’emergenza
epidemiologica COVID-19 e alla Presidenza del Consiglio dei ministri, il codice sorgente
e tutte le componenti applicative facenti parte del sistema di contact tracing già
sviluppate, nonché, per le medesime ragioni e motivazioni e sempre a titolo gratuito, ha
manifestato la propria disponibilità a completare gli sviluppi informatici che si renderanno
necessari per consentire la messa in esercizio del sistema nazionale di contact tracing
digitale;
RILEVATO che la stessa società ha dichiarato di essere l’esclusiva titolare del diritto
d’autore e di ogni altro diritto di proprietà intellettuale sul codice sorgente e sulle altre
componenti applicative facenti parte del sistema di contact tracing già sviluppate che
intende concedere in licenza al Commissario straordinario per l’attuazione e il
coordinamento delle misure di contenimento e contrasto dell’emergenza epidemiologica
COVID-19 e alla Presidenza del Consiglio dei ministri;
RITENUTO opportuno procedere senza ritardo all’acquisizione del diritto di autore sul
codice sorgente e su ogni altro elemento e componente necessario per il funzionamento
del sistema di contact tracing digitale sviluppato dalla società Bending Spoons S.p.a.;
DISPONE
di procedere alla stipula del contratto di concessione gratuita della licenza d’uso sul
software di contact tracing e di appalto di servizio gratuito con la società Bending Spoons
S.p.a.
La presente ordinanza è pubblicata nella Gazzetta Ufficiale della Repubblica Italiana.
Roma, 16 aprile 2020
IL COMMISSARIO STRAORDINARIO
PER L’EMERGENZA COVID 19
Dott. Domenico Arcuri
