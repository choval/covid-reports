Assunzione di bevande alcoliche
e COVID-19
La situazione emergenziale che stiamo vivendo, così diversa dai contesti
di vita convenzionali che la maggior parte delle persone ha condotto sino
ai primi di marzo, rende necessario, e urgente, porre maggiore attenzione
agli effetti negativi e pregiudizievoli per la salute delle bevande alcoliche.
È inoltre fondamentale smentire con l’evidenza scientifica le fake news che
circolano riguardo presunte proprietà benefiche dell’alcol nei confronti
del virus SARS-CoV-2.
L’alcol è un immunosoppressore
e favorisce le infezioni virali e polmonari
È evidenza da tempo consolidata dalla revisione sistematica
della letteratura scientifica che il consumo di bevande alcoliche
pregiudica il sistema immunitario e la risposta anticorpale,
esponendo i consumatori a una maggiore vulnerabilità alle
infezioni virali, soprattutto da virus respiratori e polmonari,
categoria a cui appartiene il virus SARS-CoV-2, responsabile
della COVID-19.
L’alcol non disinfetta né igienizza
Come di recente ribadito dall’Organizzazione Mondiale
della Sanità, non esiste alcuna evidenza scientifica
che un consumo moderato di vino o la nebulizzazione
di superalcolici possa contribuire a una migliore
igienizzazione del cavo orale e della faringe. Infatti,
affinché l’alcol abbia un effetto disinfettante dovrebbe
avere una gradazione di almeno 63° esponendo
tuttavia la mucosa a un potenziale danno diretto, come
testimoniato dal noto e diffuso effetto cancerogeno
alcolcorrelato.
Le cose da sapere, le fake news da sfatare
Il corpo femminile è più vulnerabile
agli effetti negativi dell’alcol
L’organismo femminile, rispetto a quello maschile, è più vulnerabile
agli effetti negativi dell’alcol. Per questo motivo, a parità di quantità
di bevande alcoliche consumate, le donne sperimentano maggiori
effetti negativi del bere, assorbendo rapidamente ed eliminando
più lentamente gli alcolici. Ciò spiega il perché bevono, in media,
meno dell’uomo. Considerando inoltre che le donne hanno una
mortalità inferiore da COVID-19, è evidente quanto sia importante
che mantengano al minimo il consumo di alcol. In questo modo si
esporrebbero al minor rischio possibile e potrebbero anche influire
positivamente sul consumo alcolico e i livelli di rischio del partner e
dei conviventi. Bere meno o nulla è sicuramente meglio.
L’alcol toglie lucidità
L’abuso di alcol può portare a gesti irrazionali in un momento in cui
è necessario mantenere adeguati livelli di controllo e vigilanza. Bere
secondo modalità inebrianti o intossicanti può portare a trasgredire
alle norme di distanziamento sociale richieste per fronteggiare la
situazione emergenziale che stiamo vivendo. Inoltre, in caso di
intossicazione, si renderebbe necessario un intervento medico in
Pronto Soccorso che, nella attuale situazione, è da evitare.
Autori: Emanuele Scafato, Claudia Gandin, Silvia Ghirini e Alice
Matone - Centro OMS Promozione della Salute e Ricerca sull’Alcol,
Centro nazionale dipendenze e doping (ISS)
