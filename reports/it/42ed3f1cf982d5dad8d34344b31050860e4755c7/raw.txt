1
Istituto Superiore di Sanità
Indicazioni relative ai rischi di acquisto
online di farmaci per la prevenzione
e terapia dell’infezione COVID-19
e alla diffusione sui social network
di informazioni false sulle terapie
Gruppo di lavoro ISS Farmaci COVID-19
versione del 16 aprile 2020
Rapporto ISS COVID-19 • n. 15/2020
Indicazioni relative ai rischi
di acquisto online di farmaci per la
prevenzione e terapia dell’infezione
COVID-19 e alla diffusione sui social
network di informazioni false
sulle terapie
Versione del 16 aprile 2020
Gruppo di lavoro ISS Farmaci COVID-19
Luisa Valvo, Monica Bartolomei, Maria Cristina Gaudiano, Isabella Sestili, Livia Manna,
Eleonora Antoniella, Andrea Rodomonte, Paola Bertocchi, Carlo Pini
Centro Nazionale per il Controllo e la Valutazione dei Farmaci – Istituto Superiore di Sanità
La responsabilità dei dati scientifici e tecnici è dei singoli autori, che dichiarano di non avere conflitti di interesse.
Redazione e grafica a cura del Servizio Comunicazione Scientifica (Sandra Salinetti e Paola De Castro)
© Istituto Superiore di Sanità 2020
viale Regina Elena, 299 –00161 Roma
Istituto Superiore di Sanità
Indicazioni relative ai rischi di acquisto online di farmaci per la prevenzione e terapia dell’infezione COVID-19
e alla diffusione sui social network di informazioni false sulle terapie. Versione del 16 aprile 2020.
Gruppo di lavoro ISS Farmaci COVID-19
2020, ii, 19 p. Rapporti ISS COVID-19 n. 15/2020
Il rapporto presenta una panoramica sulla problematica della vendita in Internet di farmaci pubblicizzati come
preventivi o curativi dell’infezione COVID-19 e fornisce indicazioni circa i rischi legati all’acquisto di medicinali
attraverso farmacie online non autorizzate e alle terapie “fai da te”. Il documento ricorda che secondo la normativa
italiana è possibile acquistare legalmente solo farmaci vendibili senza ricetta ed esclusivamente da farmacie online
autorizzate dal Ministero della Salute. Gli autori hanno effettuato un monitoraggio dei siti Internet che vendono farmaci
attualmente in sperimentazione per la cura dell’infezione COVID-19 verificando che esiste un attivo mercato illegale
che sta sfruttando l’emergenza sanitaria. Il documento passa anche in rassegna le principali notizie ingannevoli
circolate sui social riguardo alla prevenzione e terapia dell’infezione.
Istituto Superiore di Sanità
Recommendations on risks related to the online purchase of drugs for prevention and therapy of COVID-19
infection and to the dissemination of fake news about therapies on social networks. Version April 16, 2020.
ISS Working group on Drugs COVID-19
2020, ii, 19 p. Rapporti ISS COVID-19 n. 15/2020 (in Italian)
The report presents an overview about the problem of online sales of drugs advertised for prevention and therapy
of COVID-19 infection and gives information about risks associated with purchasing medicines from unauthorized
online pharmacies and “do it yourself” therapies. The document reminds that according to Italian law it is allowable to
buy only medicines sold without a prescription and only from online pharmacies authorised by the Ministry of Health.
The authors monitored websites that sell drugs being currently tested for COVID-19 infection therapy and they verified
that a thriving illegal market that is taking advantage of the sanitary emergency exists. The document also reviews the
main fake news about prevention and therapy of the infection circulating on social networks.
Per informazioni su questo documento scrivere a: monica.bartolomei@iss.it
Citare questo documento come segue:
Gruppo di lavoro ISS Farmaci COVID-19. Indicazioni relative ai rischi di acquisto online di farmaci per la prevenzione
e terapia dell’infezione COVID-19 e alla diffusione sui social network di informazioni false sulle terapie. Versione del
16 aprile 2020. Roma: Istituto Superiore di Sanità; 2020. (Rapporto ISS COVID-19, n. 15/2020).
i
Indice
Acronimi........................................................................................................................................................ ii
Glossario....................................................................................................................................................... ii
Introduzione..................................................................................................................................................1
Vendita di farmaci online...............................................................................................................................2
Normativa italiana sull’acquisto dei farmaci a distanza.................................................................................3
Monitoraggio dei siti che vendono farmaci per il trattamento dell’infezione COVID-19.................................4
Monitoraggio dell’Arbidol (principio attivo Umifenovir)..............................................................................4
Monitoraggio del Kaletra (principi attivi Lopinavir/Ritonavir).....................................................................4
Monitoraggio della clorochina e della idrossiclorochina............................................................................5
Monitoraggio di altri farmaci indicati come possibile terapia dell’infezione COVID-19 .............................5
Monitoraggio dei siti che propongono rimedi omeopatici, ayurvedici e di aromaterapia per la prevenzione o
cura della COVID-19.....................................................................................................................................6
Social network e COVID-19..........................................................................................................................7
Conclusioni ...................................................................................................................................................8
Appendice A ...............................................................................................................................................11
A1. Immagini di pagine web di farmacie online russe che vendono l’Arbidol.....................................13
A2. Pagine web per la vendita di Kaletra ...........................................................................................14
A3. Pagine web di pubblicità ingannevole..........................................................................................15
A4. Pagine web per la vendita di clorochina senza ricetta.................................................................16
A5. Pagina web che riporta prodotti indicati per COVID-19 ...............................................................17
A6. Casistica dei sintomi falsamente attribuita alla Croce Rossa Italiana..........................................18
A7. Decalogo dell’ISS sull’uso dei farmaci.........................................................................................19
ii
Acronimi
COVID-19 COronaVIrus Disease 19
malattia da coronavirus 2019
ARVI Acute Respiratory Viral Infection
SARS Severe Acute Respiratory Syndrome
HIV Human Immunodeficiency Virus
OMS Organizzazione Mondiale della Sanità
UE Unione Europea
FDA Food and Drug Administration
EMA European Medicines Agency
AIFA Agenzia Italiana del Farmaco
Glossario
Infodemia
sovrabbondanza di informazioni, alcune accurate e altre no, che rendono difficile per le persone
trovare fonti affidabili quando ne hanno bisogno (OMS).
Principio attivo
componente del medicinale da cui dipende la sua azione curativa.
Social network
spazio web che fornisce agli utenti della rete un punto d'incontro virtuale per scambiarsi messaggi,
chattare, condividere foto e video, ecc.
1
Introduzione
Dall’inizio della diffusione dell’infezione COVID-19, la comunità scientifica sta sperimentando a livello
ospedaliero diversi farmaci e combinazioni di farmaci per il trattamento dell’infezione. I mezzi di
informazione, pertanto, hanno fatto circolare sia i nomi commerciali sia i nomi dei principi attivi dei farmaci
che sono in sperimentazione nei diversi Paesi. Contemporaneamente, si è manifestato il fenomeno della
“infodemia” attraverso i social network con la diffusione da fonti non affidabili di consigli e cure miracolose
per prevenire o trattare l’infezione COVID-19. L’Organizzazione Mondiale della Sanità (OMS) ha definito
questo fenomeno di deformazione della realtà come uno dei maggiori pericoli della società globale.
L’FDA (Food and Drug Administration) statunitense ha recentemente pubblicato una lettera di
avvertimento sul rischio di vendita fraudolenta di prodotti reclamizzati per prevenire, curare, mitigare i
sintomi o diagnosticare la COVID-19. Per proteggere i consumatori, l’FDA sta monitorando se vi siano
aziende che commercializzano prodotti con etichettature fraudolente che riportano false indicazioni sulla
prevenzione e il trattamento dell’infezione COVID-19.
Anche l’EMA (European Medicines Agency) e l’AIFA (Agenzia Italia del Farmaco) hanno pubblicato sul
proprio sito una pagina dedicata a questa problematica.
In questo scenario si inserisce lo studio, effettuato dal Gruppo di Lavoro ISS Farmaci, sui siti web che
reclamizzano e vendono farmaci per la prevenzione e il trattamento dell’infezione COVID-19. Vi è, infatti,
evidenza che alcune farmacie online illegali, generalmente gestite dalla criminalità organizzata,
reclamizzano e vendono tali farmaci e loro combinazioni. Purtroppo la criminalità organizzata sfrutta molto
rapidamente i bisogni e le paure della popolazione lucrando anche sulle emergenze.
2
Vendita di farmaci online
È ben noto il fenomeno della falsificazione dei medicinali che, nei Paesi industrializzati, si è diffuso
soprattutto attraverso le farmacie online illegali; pertanto vi è un fondato rischio che un paziente con sintomi
simil-influenzali anche lievi, spinto dalla paura e dalle informazioni ingannevoli che vengono diffuse sulla
rete, possa acquistare antivirali da farmacie online illegali e possa, quindi, assumere inconsapevolmente un
farmaco falso. Secondo la definizione dell’OMS un farmaco falsificato è quel farmaco che
“deliberatamente/fraudolentemente rappresenta in modo ingannevole la sua identità, composizione e
origine”. Un farmaco falsificato potrebbe non contenere affatto il principio attivo dichiarato o contenere
principi attivi differenti da quelli dichiarati o addirittura sostanze tossiche. Inoltre, non essendo prodotto nel
rispetto delle Norme di Buona Fabbricazione imposte ai produttori autorizzati, non vi è nessuna garanzia
sulla sua efficacia e sicurezza: potrebbe contenere una quantità di principio attivo inferiore a quanto
dichiarato in etichetta, quindi sub-terapeutica, o contenere impurezze tossiche in quantità superiori ai limiti
consentiti dalla legge.
È importante evidenziare che la sperimentazione di terapie per COVID-19 deve essere effettuata sotto
stretto monitoraggio medico e una terapia “fai-da-te”, basata sull’autoprescrizione da parte del paziente di
farmaci antivirali o antibiotici o di altri farmaci per i quali è obbligatoria la prescrizione medica, potrebbe non
solo essere priva di efficacia, ma addirittura peggiorare il quadro clinico. È altrettanto importante cercare
informazioni solo su fonti attendibili (Ministero della Salute, Istituto Superiore di Sanità, AIFA, OMS) e non
fidarsi ciecamente di quanto viene comunicato sui social.
L’attività svolta dal Gruppo di lavoro ISS Farmaci è consistita nell’individuare siti Internet che
proponevano la vendita online di medicinali per il trattamento e la cura dell’infezione COVID-19. La ricerca
è stata effettuata digitando sia il nome dei principi attivi sia i nomi commerciali più noti dei farmaci che
attualmente sono in sperimentazione a livello mondiale o che sono stati citati dai mezzi di comunicazione.
3
Normativa italiana sull’acquisto dei farmaci a distanza
La normativa italiana (DL.vo 19 febbraio 2014, n. 17) recepimento della normativa europea (Direttiva
2011/62/UE) prevede che una farmacia possa vendere farmaci a distanza, ovvero online, previa
autorizzazione da parte del Ministero della Salute. La farmacia deve avere una sede fisica e in ogni pagina
web dedicata alla vendita online deve riportare il “logo comune” (Figura 1) ovvero un logo condiviso da tutti
i Paesi della Unione Europea (UE), ma che in ogni singolo Paese riporta la bandiera nazionale. Cliccando
sul “logo comune” delle farmacie online italiane si deve aprire la pagina del Ministero della Salute che riporta
i dati della farmacia autorizzata. Sul sito del Ministero della Salute è riportato, inoltre, l’elenco delle farmacie
e degli esercizi commerciali autorizzati per la vendita a distanza
(http://www.salute.gov.it/LogoCommercioElettronico/CercaSitoEComm).
Figura 1. Immagine del “logo comune” delle farmacie online legali italiane
Come riportato sul sito dello stesso Ministero della Salute, solo se si acquistano medicinali online da
una farmacia o da un esercizio commerciale che espone il logo comune, si può essere certi della qualità del
prodotto, dal momento che ogni passaggio della catena di approvvigionamento è debitamente controllato.
La normativa italiana, inoltre, non prevede la vendita online di farmaci che richiedono ricetta medica per
l’acquisto.
L’acquisto di farmaci da siti web esteri pone il cittadino di fronte alla difficoltà di riconoscere se il sito sia
legale o illegale e al conseguente rischio di acquistare farmaci falsi e quindi pericolosi per la salute. Oltre al
rischio di assumere farmaci falsi o farmaci non autorizzati, che quasi certamente non hanno istruzioni di
dosaggio in italiano, gli acquirenti corrono anche un rischio economico. Infatti, le carte di credito utilizzate
per comprare farmaci da farmacie online non autorizzate vengono spesso clonate e utilizzate per altri
acquisti.
È pertanto evidente che un cittadino italiano può acquistare farmaci online legalmente e in sicurezza
solo dalle farmacie web che riportano sulle loro pagine il “logo comune”.
4
Monitoraggio dei siti che vendono farmaci
per il trattamento dell’infezione COVID-19
Alcuni dei farmaci presi in considerazione nell’ambito dello studio sono stati recentemente ammessi alla
sperimentazione per il trattamento dell’infezione COVID-19. Tuttavia, le terapie attualmente in studio per i
pazienti con COVID-19 possono essere assunte solo dietro prescrizione medica e, nella maggior parte dei
casi, solo a livello ospedaliero.
Monitoraggio dell’Arbidol
(principio attivo Umifenovir)
L’Arbidol è un farmaco antinfluenzale prodotto e approvato in Russia ma non approvato né dall’FDA né
dall’EMA. Dall’inizio dell’epidemia da coronavirus si è diffusa in rete l’informazione che tale farmaco potesse
essere efficace per il trattamento dell’infezione, ma in realtà ad oggi non ne è stata dimostrata l’efficacia.
Il monitoraggio ha evidenziato che vi sono numerosi siti Internet che propongono la vendita di Arbidol.
Tra i primi 30 risultati che si ottengono digitando “acquista online Arbidol/Umifenovir” oppure “buy on line
Arbidol/Umifenovir” sono state evidenziate 10 farmacie extraeuropee che vendono il farmaco senza
richiedere la ricetta medica. I dosaggi proposti sono 50-200 mg per unità di dose (compressa o capsula) e
il costo va da pochi euro fino a 40 € per una confezione da 100 mg/20 capsule. Il farmaco è talvolta
presentato come un antivirale per il trattamento di influenza/SARS/ARVI/COVID-19. Si riportano ad esempio
alcune di queste pagine web nella Appendice A1.
Monitoraggio del Kaletra
(principi attivi Lopinavir/Ritonavir)
Analogamente a quanto effettuato per l’Arbidol, sono state cercate farmacie online che vendevano il
medicinale Kaletra, un antiretrovirale autorizzato in Europa per il trattamento dell’infezione da HIV. È indicato
in associazione con altri retrovirali ed è prescrivibile, come farmaco ospedaliero con ricetta non ripetibile
limitativa, esclusivamente da specialisti infettivologi.
Il Kaletra è uno dei farmaci che vengono impiegati in via sperimentale per il trattamento dell’infezione
COVID-19. Il monitoraggio ha individuato più di 20 siti che vendono il farmaco tra i primi 40 risultati che si
ottengono digitando “acquista online Kaletra” o “buy Kaletra”. In particolare, è importante evidenziare che i
siti istituzionali non appaiono tra i primi risultati che si ottengono dalla ricerca. Questo evidenzia come i
meccanismi commerciali spesso portino in primo piano, durante una esplorazione tramite motore di ricerca
(in questo caso Google), non i siti istituzionali ma siti potenzialmente fraudolenti. Dei siti esaminati, più del
60% proponeva l’acquisto del farmaco Kaletra o di un suo generico senza ricetta medica; alcuni
richiedevano la ricetta medica dando però la possibilità di ottenerla online sullo stesso sito di vendita o
tramite un link ad altro sito, dietro pagamento di un’ulteriore cifra, oppure semplicemente mettendo in
contatto l’acquirente con un sedicente medico. Di tutti i siti analizzati, circa il 15% proponeva il Kaletra anche
per il trattamento dell’infezione COVID-19 (Appendice A2).
Nell’Appendice A3 si riportano le immagini delle pagine web di un sito esemplare per la sua pubblicità
ingannevole. Come si può osservare il sito presenta la malattia con percentuali false di mortalità per far leva
5
sulla paura, poi mostra i loghi di Istituzioni/riviste scientifiche per dare una parvenza di serietà e, infine,
presenta la cura con Kaletra come soluzione miracolosa.
Monitoraggio della clorochina e della idrossiclorochina
La clorochina è un farmaco antimalarico, ma anch’esso viene utilizzato in via sperimentale per il
trattamento dell’infezione COVID-19. Recentemente in Nigeria è stato diffuso un audio via WhatsApp che
reclamizzava la clorochina come farmaco per curare la COVID-19. Il farmaco in Italia può essere acquistato
solo con ricetta medica per la cura o prevenzione della malaria in soggetti che devono viaggiare in zone del
mondo a rischio di malaria.
La ricerca effettuata sul web ha evidenziato la presenza di vari siti che reclamizzano l’acquisto di
clorochina senza ricetta medica e in qualche caso era riportato esplicitamente anche il riferimento alla cura
della COVID-19 (Appendice A4).
Il monitoraggio delle farmacie online che vendono l’idrossiclorochina ha mostrato che vari siti Internet
vendono questo farmaco illegalmente senza ricetta medica (sia come Plaquenil sia come “generico”), ma al
momento è stato individuato un solo sito (già attenzionato per altri farmaci) che mette in correlazione tale
farmaco al trattamento della COVID-19. Tale sito reclamizza per il trattamento della COVID-19 la clorochina,
l’idrossiclorochina, l’oseltamivir (Tamiflu), il lopinavir/ritonavir, il ribavirin e l’indometacina. Inoltre, nella
stessa pagina web c’è una guida ai dosaggi dei farmaci per il coronavirus (Appendice A5).
Monitoraggio di altri farmaci indicati
come possibile terapia dell’infezione COVID-19
È stato effettuato il monitoraggio anche sulla vendita di altri farmaci (remdesivir, favipiravir, camostat,
tocilizumab, oseltamivir); tuttavia, pur avendo individuato siti Internet che propongono la vendita di alcuni di
questi medicinali, in nessuno di questi era esplicitamente riportata l’indicazione per la COVID-19.
6
Monitoraggio dei siti che propongono rimedi
omeopatici, ayurvedici e di aromaterapia
per la prevenzione o cura della COVID-19
Il monitoraggio ha evidenziato che alcuni siti reclamizzano esplicitamente vari rimedi per la prevenzione
e cura dell’infezione COVID-19.
In particolare, vengono proposti rimedi omeopatici (Arsenicum album 30 CH, Thuja 30, Gelsemium,
Bryonia Alba 6 CH e 30 CH, ecc.), rimedi ayurvedici e oli essenziali per aromaterapia. In alcuni di questi siti
si nota una pericolosa tendenza alla minimizzazione riguardo alla pandemia in atto evidenziata dall’uso di
frasi come “il coronavirus non è più pericoloso degli usuali virus influenzali!”. Affermazioni di questo tipo
potrebbero indurre le persone a non seguire le indicazioni sul distanziamento sociale.
È importante che le Istituzioni sanitarie e i medici di medicina generale informino i cittadini che non
esistono al momento studi scientifici che abbiano dimostrato l’efficacia preventiva o curativa di rimedi
omeopatici, ayurvedici e di aromaterapia contro l’infezione COVID-19.
7
Social network e COVID-19
Nel corso dello studio sono stati monitorati anche i social media, al fine di rilevare le notizie, gli audio e
i video ingannevoli su terapie che vengono propagandate attraverso la rete.
A titolo di esempio si riporta la diffusione tramite WhatsApp della registrazione audio di una persona che
non si qualifica, ma sembra parlare per esperienza diretta sui pazienti affetti da coronavirus, che consiglia
la somministrazione sia a scopo preventivo che curativo di dosi elevate di vitamina C, citando anche il nome
commerciale del prodotto.
Negli ultimi giorni si è diffuso attraverso i social media (Facebook, WhatsApp) e in Internet (YouTube)
un video in cui il medicinale Arbidol viene indicato da due italiani all’aeroporto di Mosca come cura efficace
per l’infezione COVID-19, disponibile nelle farmacie russe, ma non in quelle italiane. Il video lascia intendere
chiaramente che in Italia sono morte così tante persone proprio perché questo farmaco non è disponibile.
Sono attribuite agli “esperti di Taiwan” una serie di false indicazioni diffuse sui social, in particolare
tramite WhatsApp, che consigliano test per effettuare l’autodiagnosi dell’infezione prima che compaiano i
sintomi e le procedure per evitare di ammalarsi. Come test di autocontrollo si consiglia di effettuare ogni
mattina un respiro profondo e trattenere il respiro per più di 10 secondi, se si può effettuare questo senza
disagio significa che non vi è “fibrosi” e infezione nei polmoni. Bere acqua o altri liquidi regolarmente ogni
15 minuti per lavare il virus, ingoiarlo e permettere ai succhi gastrici di inattivarlo. Tenere sempre gola e
bocca umide per impedire l’accesso del virus nei polmoni.
Sta circolando sui social e nelle chat di WhatsApp la falsa tabella “per evitare allarmismi” con la
classificazione dei sintomi che permettono di distinguere l’infezione COVID-19 da quella dovuta a influenza
e raffreddore (Appendice A6). La tabella viene attribuita dai divulgatori di false notizie alla Croce Rossa
Italiana che ha prontamente smentito.
Si possono elencare molti altri falsi “rimedi miracolosi” pubblicizzati via social media e web (Facebook,
Twitter, YouTube):
 bere tisane calde perché il virus si inattiva a 26-27°C;
 consumare a stomaco vuoto zenzero o aglio bollito;
 assumere vitamina C e D a dosi elevate per ridurre il rischio di infezione;
 fare gargarismi con acqua calda salata o con aceto;
 consumare particelle di argento colloidale;
 consumare cannabis per immunizzarsi;
 esporsi alla luce UV, al cloro e alle alte temperature;
 respirare aria calda dall’asciugacapelli o in una sauna;
 applicare la vaselina intorno alle narici, ecc.
Nella confusione di informazioni pseudo-scientifiche e falsi riferimenti a Istituzioni e Enti di Ricerca, al
cittadino spesso mancano gli strumenti per distinguere ciò che è vero da ciò che è falso. Invece di fidarsi
solo delle informazioni fornite dalle fonti ufficiali, il cittadino tende a credere a fonti non affidabili, pseudo-
dottori o pseudo-scienziati, perché forniscono ciò che è più vicino ai suoi bisogni e desideri, come ad
esempio il miraggio della cura o della possibilità di prevenire il contagio.
8
Conclusioni
Il monitoraggio effettuato ha evidenziato che esistono siti Internet che propongono la vendita di farmaci
che sono attualmente in sperimentazione per la COVID-19. Alcuni di questi siti reclamizzano esplicitamente
tali farmaci per il trattamento della COVID-19 e, nella maggior parte dei casi, ne propongono la vendita
senza ricetta medica o propongono di ottenere la ricetta medica online a pagamento, mettendo in
collegamento il paziente/acquirente con un sedicente medico.
Lo studio presentato in questo rapporto è stato effettuato su un numero limitato di siti, pertanto non è
esaustivo di tutta l’offerta di farmaci per la COVID-19 venduti online. Inoltre, le farmacie online illegali hanno
caratteristiche “camaleontiche”, in quanto modificano continuamente l’aspetto della pagina web e l’indirizzo
della pagina, proprio per sfuggire ai controlli. Spesso da un indirizzo si viene reindirizzati ad un altro o una
stessa pagina appare con diversi indirizzi Internet.
Parte dello studio è consistita anche nell’individuare il Paese in cui risiede fisicamente il server del sito
web (indirizzo IP del sito) con l’ausilio di appositi strumenti di ricerca disponibili sul web. Tale ricerca ha
evidenziato che la localizzazione degli indirizzi IP è varia (USA, Russia, Regno Unito, Germania, Olanda,
Singapore, Giappone), ma la maggior parte delle farmacie online è localizzata negli USA. Per un certo
numero di siti non è stato possibile rintracciare la localizzazione dell’indirizzo IP.
Questo studio vuole evidenziare che esiste un attivo mercato illegale del farmaco che sta sfruttando
l’emergenza sanitaria per lucrare sulla salute e sulla paura della popolazione. Il paziente con sintomi lievi
che non è ospedalizzato o il cittadino che potrebbe essere stato contagiato non devono assolutamente
seguire terapie o profilassi “fai da te” acquistando farmaci online da siti non autorizzati. Il rischio dell’acquisto
di farmaci da farmacie illegali è di assumere medicinali falsificati che possono contenere sostanze tossiche
che possono peggiorare la condizione clinica.
La popolazione deve cercare le informazioni sanitarie solo sui siti istituzionali e non dare credito alle
numerose informazioni ingannevoli che vengono diffuse attraverso il web e i Social network, soprattutto
quelle concernenti “cure miracolose”.
Tali indicazioni sono state riassunte in un decalogo per il cittadino che prevede queste 10 informazioni
importanti sull’uso dei farmaci
 In presenza di sintomi, prima di assumere qualsiasi farmaco rivolgiti al tuo medico di medicina
generale.
 Non assumere antivirali o antibiotici se non ti sono stati prescritti dal medico.
 Non esiste attualmente nessuna profilassi farmacologica per chi ha avuto contatti con soggetti
positivi al coronavirus.
 Le terapie attualmente in studio per i pazienti con COVID-19 possono essere assunte solo dietro
prescrizione medica e, nella maggior parte dei casi, solo a livello ospedaliero.
 Non esiste attualmente un vaccino per prevenire l’infezione.
 La legge italiana consente di acquistare online SOLO i farmaci che non richiedono la prescrizione
medica.
 Le farmacie online autorizzate devono avere sulle proprie pagine web dedicate alla vendita di
medicinali il logo sottostante:
9
Cliccando sul logo si viene reindirizzati al sito del Ministero della Salute che riporta i dati della
farmacia autorizzata per la vendita a distanza.
 I siti web che vendono farmaci antivirali per la terapia dell’infezione da nuovo coronavirus sono illegali
e potrebbero vendere farmaci falsificati e pericolosi per la salute (https://www.issalute.it/index.php/la-
salute-dalla-a-alla-z-menu/m/medicinali-falsi?highlight=WyJmYWxzaSJd )
 Usa la testa: diffida delle “cure miracolose” e dei filmati diffusi sui social e in rete che propongono
farmaci per la prevenzione e la cura dell’infezione da nuovo coronavirus.
 Fidati solo delle informazioni che provengono da fonti ufficiali (AIFA, ISS, Ministero della Salute).
In Appendice A7 si riporta il poster che è stato diffuso con queste indicazioni.
10
11
Appendice A
12
13
A1. Pagine web di farmacie online russe che vendono l’Arbidol
14
A2. Pagine web per la vendita di Kaletra
Pagina web che propone, oltre alla vendita del Kaletra per il trattamento della COVID-19, la possibilità di ottenere la
prescrizione online.
Pagina web che propone la vendita di Kaletra all’interno della categoria “Coronavirus drugs”, nella quale viene proposto
anche l’acquisto di altri farmaci la cui efficacia per il trattamento della COVID-19 non è ancora stata dimostrata.
15
A3. Pagine web di pubblicità ingannevole
Pagina web che prima evidenzia in modo fraudolento e ingannevole la drammaticità delle conseguenze della COVID-
19 (40% di mortalità, crisi economica, ecc.):
poi presenta informazioni sui trattamenti e mostra il logo di istituzioni e riviste scientifiche e, infine, propone la soluzione,
ovvero l’acquisto del Kaletra come farmaco generico.
16
A4. Pagine web per la vendita di clorochina senza ricetta
Pagine web che vendono clorochina senza ricetta medica. Si può osservare la pubblicizzazione per il trattamento
dell’infezione da coronavirus e la presenza di frasi fuori contesto.
17
A5. Pagina web che riporta prodotti indicati per COVID-19
Pagina web che riporta una serie di prodotti indicati per il trattamento della COVID-19. La ricerca dell’indirizzo IP di
tale sito ha mostrato che il server si trova a Singapore.
18
A6. Casistica dei sintomi falsamente attribuita alla Croce Rossa Italiana
Ecco la tabella riportante la casistica dei sintomi falsamente attribuita alla Croce Rossa Italiana
Sintomi Coronavirus Influenza Raffreddore
1 Febbre ▀ ▀
2 Tosse ▀ ▀ ▀
3 Muco ▀
4 Congestione nasale ▀
5 Starnuti ▀ ▀
6 Mal di gola ▀
7 Difficoltà respiratorie ▀
8
Catarro giallo-
verdastro
▀
9 Vomito ▀
10 Diarrea ▀
11
Stanchezza-
Debilitazione
▀
12 RX polmoni: macchie ▀
19
A7. Decalogo dell’ISS sull’uso dei farmaci
20
21
Rapporti ISS COVID-19
1. Gruppo di lavoro ISS Prevenzione e controllo delle Infezioni.
Indicazioni ad interim per l’effettuazione dell’isolamento e della assistenza sanitaria domiciliare
nell’attuale contesto COVID-19. Versione del 7 marzo 2020.
Roma: Istituto Superiore di Sanità; 2020 (Rapporto ISS COVID-19, n. 1/2020)
2. Gruppo di lavoro ISS Prevenzione e controllo delle Infezioni.
Indicazioni ad interim per un utilizzo razionale delle protezioni per infezione da SARS-CoV-2 nelle
attività sanitarie e sociosanitarie (assistenza a soggetti affetti da COVID-19) nell’attuale scenario
emergenziale SARS-CoV-2. Versione del 28 marzo 2020.
Roma: Istituto Superiore di Sanità; 2020 (Rapporto ISS COVID-19, n. 2 Rev./2020)
3. Gruppo di lavoro ISS Ambiente e Gestione dei Rifiuti.
Indicazioni ad interim per la gestione dei rifiuti urbani in relazione alla trasmissione dell’infezione da
virus SARS-CoV-2. Versione del 31 marzo 2020.
Roma: Istituto Superiore di Sanità; 2020 (Rapporto ISS COVID-19, n. 3 Rev./2020)
4. Gruppo di lavoro ISS Prevenzione e controllo delle Infezioni.
Indicazioni ad interim per la prevenzione e il controllo dell’infezione da SARS-CoV-2 in strutture
residenziali sociosanitarie. Versione del 16 marzo 2020.
Roma: Istituto Superiore di Sanità; 2020 (Rapporto ISS COVID-19, n. 4/2020)
5. Gruppo di lavoro ISS Ambiente e Qualità dell’aria indoor.
Indicazioni ad per la prevenzione e gestione degli ambienti indoor in relazione alla trasmissione
dell’infezione da virus SARS-CoV-2. Versione del 23 marzo 2020.
Roma: Istituto Superiore di Sanità; 2020. (Rapporto ISS COVID-19, n. 5/2020).
6. Gruppo di lavoro ISS Cause di morte COVID-19.
Procedura per l’esecuzione di riscontri diagnostici in pazienti deceduti con infezione da SARS-CoV-2.
Versione del 23 marzo 2020.
Roma: Istituto Superiore di Sanità; 2020. (Rapporto ISS COVID-19, n. 6/2020).
7. Gruppo di lavoro ISS Biocidi COVID-19 e Gruppo di lavoro ISS Ambiente e Rifiuti COVID-19.
Raccomandazioni per la disinfezione di ambienti esterni e superfici stradali per la prevenzione della
trasmissione dell’infezione da SARS-CoV-2. Versione del 29 marzo 2020.
Roma: Istituto Superiore di Sanità; 2020. (Rapporto ISS COVID-19, n. 7/2020).
8. Osservatorio Nazionale Autismo ISS.
Indicazioni ad interim per un appropriato sostegno delle persone nello spettro autistico nell’attuale
scenario emergenziale SARS-CoV-2. Versione del 30 marzo 2020.
Roma: Istituto Superiore di Sanità; 2020. (Rapporto ISS COVID-19, n. 8/2020).
9. Gruppo di Lavoro ISS Ambiente – Rifiuti COVID-19.
Indicazioni ad interim sulla gestione dei fanghi di depurazione per la prevenzione della diffusione del
virus SARS-CoV-2. Versione del 3 aprile 2020.
Roma: Istituto Superiore di Sanità; 2020. (Rapporto ISS COVID-19, n. 9/2020).
22
10. Gruppo di Lavoro ISS Ambiente-Rifiuti COVID-19.
Indicazioni ad interim su acqua e servizi igienici in relazione alla diffusione del virus SARS-CoV-2
Versione del 7 aprile 2020.
Roma: Istituto Superiore di Sanità; 2020. (Rapporto ISS COVID-19, n. 10/2020).
11. Gruppo di Lavoro ISS Diagnostica e sorveglianza microbiologica COVID-19: aspetti di analisi
molecolare e sierologica
Raccomandazioni per il corretto prelievo, conservazione e analisi sul tampone oro/nasofaringeo per la
diagnosi di COVID-19. Versione del 7 aprile 2020.
Roma: Istituto Superiore di Sanità; 2020. (Rapporto ISS COVID-19, n. 11/2020).
12. Gabbrielli F, Bertinato L, De Filippis G, Bonomini M, Cipolla M.
Indicazioni ad interim per servizi assistenziali di telemedicina durante l’emergenza sanitaria COVID-
19. Versione del 13 aprile 2020.
Roma: Istituto Superiore di Sanità; 2020. (Rapporto ISS COVID-19, n. 12/2020).
13. Gruppo di lavoro ISS Ricerca traslazionale COVID-19.
Raccomandazioni per raccolta, trasporto e conservazione di campioni biologici COVID-19. Versione
del 15 aprile 2020.
Roma: Istituto Superiore di Sanità; 2020. (Rapporto ISS COVID-19, n. 13/2020).
14. Gruppo di lavoro ISS Malattie Rare COVID-19.
Indicazioni ad interim per un appropriato sostegno delle persone con enzimopenia G6PD (favismo)
nell’attuale scenario emergenziale SARS-CoV-2. Versione del 14 aprile 2020.
Roma: Istituto Superiore di Sanità; 2020. (Rapporto ISS COVID-19, n. 14/2020).
15. Gruppo di lavoro ISS Farmaci COVID-19.
Indicazioni relative ai rischi di acquisto online di farmaci per la prevenzione e terapia dell’infezione
COVID-19 e alla diffusione sui social network di informazioni false sulle terapie. Versione del 16 aprile
2020.
Roma: Istituto Superiore di Sanità; 2020. (Rapporto ISS COVID-19, n. 15/2020).
