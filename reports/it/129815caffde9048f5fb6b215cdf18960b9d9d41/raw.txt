Il mio eroe sei tu!
Come i bambini
possono combattere
il COVID-19!
La realizzazione di “My Hero is You”
Questo libro è un progetto ideato dal Gruppo di Riferimento del Comitato Permanente Inter-Agenzia sulla Salute
Mentale e il Supporto Psicosociale in situazioni di Emergenza (IASC MHPSS RG). Il progetto ha coinvolto esperti
internazionali, regionali e nazionali delle agenzie membre dello IASC MHPSS RG, oltre a genitori e persone che si
occupano di bambini, operatori sanitari, insegnanti e bambini in 104 paesi. Un sondaggio è stato fatto circolare
globalmente in arabo, inglese, italiano, francese e spagnolo per valutare i bisogni relativi al benessere mentale
e psicosociale dei bambini durante l’epidemia di COVID-19. I risultati del sondaggio sono stati utilizzati per
identificare gli argomenti da trattare nella storia. Una versione preliminare del libro è stata poi fatta circolare tramite
narrazione tra bambini di diversi paesi colpiti da COVID-19. I commenti dei bambini e delle persone che se ne
occupano sono stati utilizzati per rivedere e finalizzare la storia.
Oltre 1.700 bambini, genitori, insegnanti e e altre persone che si occupano di bambini di tutto il mondo hanno
condiviso con noi il modo in cui stavano affrontando la pandemia di COVID-19. Un sentito ringraziamento va ai
bambini, ai genitori, agli insegnanti e altre persone che si occupano di bambini che hanno partecipato al sondaggio
e fornito i commenti che hanno permesso di realizzare la storia. Questo è un libro creato per e da i bambini di tutto
il mondo.
Un sentito ringraziamento e riconoscimento a Helen Patuck, che ha ideato e realizzato la sceneggiatura e le
illustrazioni.
©IASC Reference Group MHPSS, 2020. Tutti i diritti riservati.
Per le stampe e i permessi per la traduzione, contattare: mhpss.refgroup@gmail.com
The Reference Group itself will coordinate translation into Arabic, Chinese French, Russian,
and Spanish. Contact the IASC Reference Group for Mental Health and Psychosocial
Support (MHPSS) (mhpss.refgroup@gmail.com) for coordination of translations in other
languages. All completed translations will be posted on the IASC Reference Group website.
If you create a translation or an adaptation or this Work, kindly note that:
• You are not allowed to add your logo (or that of a funding agency) to the product.
• In case of adaptation (i.e., changes in the text or images), the use of the IASC logo is not
permitted. In any use of this Work, there should be no suggestion that IASC endorses any
specific organization, products or services.
• You should license your translation or adaptation under the same or equivalent Creative
Commons license. CC BY-NC-SA 4.0 or 3.0 is suggested. This is the list of compatible
licenses: https://creativecommons.org/share-your-work/licensing-considerations/compatible-
licenses
• You should add the following disclaimer in the language of the translation: “This
translation/adaptation was not created by the Inter-Agency Standing Committee (IASC). The
IASC is not responsible for the content or accuracy of this translation. The original English
edition “Inter-Agency Standing Committee. My Hero is You: How Kids Can Fight COVID-19!
Licence: CC BY-NC-SA 3.0 IGO shall be the binding and authentic edition.”
Introduzione
“Il mio eroe sei tu” è un libro scritto per i bambini di tutto il mondo colpiti dalla pandemia COVID-19.
“Il mio eroe sei tu” è adatto ad essere letto da un genitore o chi si occupa del bambino, da un insegnante o da un piccolo
gruppo di bambini. È sconsigliata la lettura del presente libro senza la guida di un genitore, di un insegnante o di un’altra
figura di accudimento. Il supplemento “Azioni per gli eroi”, di prossima pubblicazione, offre un ulteriore supporto per
affrontare gli argomenti relativi al COVID-19. Suddetta guida mire ad aiutare i bambini in merito a diversi argomenti legati al
COVID-19, tra cui la gestione di sentimenti ed emozioni, così come proporre attività basate sulla presente storia.
Translations
La mamma di Sara è la sua eroina perché è la
migliore mamma e la migliore scienziata del
mondo. Anche la mamma di Sara, però, non
riesce a trovare una cura per il coronavirus.
“Che aspetto ha il COVID-19?”, chiese Sara a
sua mamma.
“Il COVID-19, o il coronavirus, è così piccolo che
non possiamo vederlo”, rispose la mamma. “Ma
si diffonde tramite la tosse e gli starnuti delle
persone ammalate e quando toccano le persone
o le cose attorno a loro. Le persone ammalate
hanno la febbre e la tosse, e possono far fatica a
respirare”.
“Quindi non possiamo combatterlo perché non
possiamo vederlo?”, chiese Sara.
“Possiamo combatterlo”, rispose la mamma
di Sara. “È proprio per questo che ho bisogno
che tu sia al sicuro, Sara. Il virus colpisce molte
categorie diverse di persone, e tutti possono
aiutarci a combatterlo. I bambini sono speciali
e anche loro possono dare una mano. Devi
rimanere al sicuro per il bene di tutti noi. Ho
bisogno che tu sia la mia eroina”.
Quella notte, quando si ritrovò nel suo lettino, Sara
non si sentì affatto un’eroina; si sentì invece agitata.
Voleva andare a scuola, ma la sua scuola era chiusa.
Voleva vedere i suoi amici, ma non poteva farlo perché
non sarebbe stato sicuro. Sara voleva che il coronavirus
smettesse di spaventare il suo mondo.
“Gli eroi e le eroine hanno superpoteri”, disse tra sé e
sé, chiudendo gli occhi addormentandosi. “Ma io che
cos’ho?”.
Improvvisamente, una voce gentile sussurrò il suo nome
nell’oscurità.
“Chi c’è?”, sussurrò Sara a sua volta.
“Di che cosa hai bisogno per essere un’eroina, Sara?”,
le chiese la voce.
“Ho bisogno di un modo per dire a tutti i bambini del
mondo come proteggersi dal coronavirus, così da poter
proteggere tutti gli altri...”, disse Sara.
“E dunque, che cosa hai bisogno che io sia?”, le chiese
la voce.
“Ho bisogno di qualcosa che possa volare...qualcosa
con una voce intensa... e qualcosa che possa aiutare!
Con un turbinio, una creatura stupefacente apparve nel
chiaro di luna.
“Che cosa sei?”, esclamò Sara a bocca aperta.
“Sono Ario”, disse.
“Non ho mai visto un Ario prima d’ora”, disse
Sara.
“Beh, sono sempre stato qui”, disse Ario.
“Vengo dal tuo cuore”.
“Se ho te, allora posso avvertire tutti i
bambini del mondo del coronavirus!”, disse
Sara. “Posso essere un’eroina! Ma aspetta
un momento, Ario, è sicuro viaggiare con il
coronavirus in giro?”.
“Soltanto con me, Sara”, disse Ario. “Niente
può farti del male quando siamo insieme”.
Così Sara saltò sul dorso di Ario e insieme si lanciarono fuori dalla finestra della sua
cameretta, nel cielo notturno. Volarono verso le stelle e salutarono la luna.
Al sorgere del sole, atterrarono in un
bel deserto vicino alle piramidi, dove un
gruppetto di bambini era intento a giocare.
Subito i bambini scoppiarono in urla di gioia
e salutarono Sara e il suo Ario.
“Benvenuti, io sono Salem”, gridò uno dei
ragazzi. “Cosa ci fate qui? Mi dispiace, ma
non possiamo avvicinarci di più, dobbiamo
rimanere ad almeno un metro di distanza!
“Siamo qui proprio per questo!”, esclamò
Sara. “Mi presento, sono Sara, e questo è
Ario. Sapevi che i bambini possono aiutare
a proteggere i loro vicini, amici, genitori e
nonni dal coronavirus? Tutti noi dobbiamo...”
“Lavarci le mani con acqua e sapone”,
disse Salem con un sorriso. “Lo sappiamo,
Sara. Se siamo malati, tossiamo nella piega
del gomito e per salutarci ci facciamo un
gesto anziché stringerci la mano. Cerchiamo
di stare in casa quanto più possibile, ma
viviamo in una città molto affollata...non tutti
rimangono a casa”.
“Uhm, forse posso aiutarvi”, disse Ario.
“Loro non possono vedere il coronavirus,
ma... possono vedere me! Saltate su, ecco,
ma fate bene attenzione a sedervi al bordo
delle mie ali, così resterete almeno un metro
l’uno dall’altra.
Ario spiccò il volo con Salem
e Sara seduti uno su ciascuna
delle sue due ali. Librandosi
sulla città, Ario iniziò a ruggire
e a cantare! E Salem prese a
gridare ai bambini per strada:
“Andate e dite alle vostre
famiglie che siamo più al
sicuro dentro casa! Possiamo
prenderci cura l’un l’altro al
meglio se rimaniamo a casa!
Pieni di ammirazione per quella
vista, tutti i presenti salutarono
e si diressero verso le loro case.
Ario riprese quota, mentre
Salem gridava di gioia.
In alto, tra le nuvole, un
areo volò loro vicino e i
passeggeri li guardarono
con meraviglia.
“Presto le persone
dovranno smettere di
viaggiare, almeno per un
po’”, commentò Salem.
“Stanno chiudendo le
frontiere dappertutto
nel mondo e dovremmo
restare tutti dove siamo,
assieme alle persone a cui
vogliamo bene”.
“Così tante cose stanno
cambiando”, disse Sara. “A
volte tutti questi cambiamenti mi
fanno paura”.
“Quando le cose cambiano, possiamo sentirci spaventati
e confusi, Sara”, disse Ario. “Quando io ho paura, faccio
un bel respiro profondo e sprizzo fuoco!
Detto fatto, Ario sputò fuori un’enorme palla di fuoco!
“Invece, voi cosa fate per rilassarvi quando avete
paura?”, chiese Ario.
“Mi piace pensare a qualcuno che mi fa sentire al sicuro”,
rispose Sara.
“Anch’io, penso a tutte le persone che mi fanno
sentire protetto, come i miei nonni”, le fece eco Salem.
“Mi mancano. Non posso abbracciarli perché potrei
trasmettere loro il coronavirus. Di solito ci vediamo
ogni fine settimana, ma non ora, perché dobbiamo
proteggerli”.
“Puoi chiamarli?”, Sara chiese al suo amico.
“Oh sì!”, disse Salem. “Ci chiamiamo tutti i giorni e io
racconto loro tutto quello che facciamo a casa”.
Mi fa sentire bene, e fa sentire bene anche loro”.
“È normale sentire la mancanza delle persone a cui
vogliamo bene e che in questo momento non possiamo
vedere”, disse Ario. “Dimostra quanto teniamo a loro. Vi
piacerebbe incontrare altri eroi e altre eroine?”.
“Oh sì, per favore!”, risposero all’unisono Sara e Salem.
“Fantastico, la mia amica Sasha ha un super potere molto
speciale”, disse Ario, “Andiamo!”
E così scesero sulla terra e atterrarono nei pressi
di un piccolo villaggio. Fuori da una delle case,
c’era una ragazza intenta a raccogliere dei fiorellini.
Appena la ragazza vide Ario e i bambini sulle sue ali,
gli sorrise.
“Ario!”, esclamò. “Dobbiamo stare ad almeno un
metro di distanza l’uno dall’altro, quindi ti abbraccio
da lontano! Che ci fate tutti qui?”
“Il tuo abbraccio mi è arrivato, Sasha”, disse Ario.
“È bello poter usare sia le parole che le azioni per
dimostrare il nostro affetto. Volevo che i miei amici
venissero a conoscenza del tuo superpotere”.
“Qual è il mio superpotere?”, chiese Sasha.
“Da quando qualcuno della tua famiglia si è
ammalato, tu sei rimasta a casa per assicurarti di non
contagiare nessun altro”, disse Ario.
“Sì, mio padre si è ammalato e dovrà restare nella
sua stanza finché non sarà completamente guarito”,
disse Sasha.
“Ma non è poi così male! Giochiamo, cuciniamo,
passiamo il tempo in giardino e mangiamo assieme.
Io e i miei fratelli ci esercitiamo a toccarci le dita
dei piedi e balliamo. Leggiamo anche dei libri, così
io posso continuare ad imparare perché a volte mi
manca la scuola. All’inizio mi sembrava strano stare
a casa, ma ora mi sono abituata ed è normale”.
“Non è sempre facile, Sasha”, disse Ario. “Sei
riuscita a trovare dei modi per divertirti e per
andare d’accordo con i tuoi cari a casa. Questo fa di
te la mia eroina”.
“Litighi mai con i tuoi familiari?”, le chiese Salem.
“A volte litighiamo”, rispose Sasha. “Dobbiamo
fare uno sforzo per essere più pazienti e
comprensivi del solito, e per essere più disposti a
chiedere scusa”. Questo è un vero superpotere,
perché può far sentire meglio noi stessi e gli altri. A
volte, però, ho bisogno di stare un po’ da sola. Mi
piace ballare e cantare da sola! E di tanto in tanto
posso telefonare ai miei amici...”.
“Ma, Ario, che cosa ne è delle persone che sono
lontane da casa o che non hanno una casa?
“Ottima domanda, Sara”, disse Ario. “Andiamo a
scoprirlo”.
E così salutarono Sasha e partirono di nuovo. L’aria
diventò più tiepida quando atterrarono su un’isola
circondata dal mare.
Lì videro un campo affollato di gente.
Una ragazza li vide e salutò da lontano.
“Ciao Ario, che bello rivederti!”, gridò. “Stiamo
cercando di mantenere almeno un metro di
distanza l’uno dall’altro, quindi ti parlerò da qui”.
Ma mi farebbe molto piacere conoscere i tuoi
amici! Mi chiamo Leila”.
“Ciao Leila! Io mi chiamo Sara, e questo è Salem”,
disse Sara. “Sembra che tu sia molto attenta
a proteggerti dal coronavirus. Cos’altro stai
facendo?”
“Ci laviamo le mani con acqua e sapone!”, le
rispose Leila.
“E tossisci anche nel gomito?”, chiese Salem.
“Puoi mostrarci come si fa?”, gli chiese Leila, e
Salem glielo fece vedere.
“Stiamo tutti cercando di essere coraggiosi, ma
c’è qualcosa che mi preoccupa”, disse Leila.
“Posso parlarne con te? Ho sentito che qualcuno
si è ammalato ed è morto, e questo mi ha molto
speventata. È vero che le persone possono morire
di coronavirus?”.
Ario tirò un gran sospiro e si mise a sedere sul suo
enorme sederone.
“Sì, miei piccoli eroi, è strano”, disse Ario. “Alcune
persone non si accorgono quasi si essere ammalate, ma
alcune sono molto gravi e possono morire. È proprio
per questo che dobbiamo tutti fare particolarmente
attenzione alle persone anziane e a quelle che hanno
già altre malattie, perché tendono ad ammalarsi più
gravemente degli altri. A volte quando ci sentiamo molto
spaventati, o insicuri, può far bene immaginare un luogo
sicuro nella nostra mente. Vi piacerebbe provare a farlo
con me?”.
Tutti risposero di sì, e così Ario chiese ai bambini di
chiudere gli occhi e di immaginare un posto dove si
sentissero al sicuro.
“Pensate ad un ricordo o un momento in cui vi siete
sentiti al sicuro”, disse Ario.
Poi chiese loro cosa vedessero, quali suoni e odori
percepissero, e cosa sentissero nel loro luogo sicuro.
Ario chiese anche se avessero voluto invitare qualcuno di
speciale nel loro luogo sicuro e di cosa avrebbero voluto
parlare insieme.
“Potete rifugiarvi nel vostro luogo sicuro ogni volta che vi
sentite tristi o spaventati”, disse Ario. “Questo è il vostro
superpotere, e lo potete condividere con i vostri amici
e i vostri cari. E ricordate che io, e tante altre persone,
teniamo molto a voi. Anche questo può darvi conforto”.
A quel punto, Leila disse: “Possiamo tutti prenderci cura l’uno dell’altra”.
“Proprio così, Leila”, esclamò Ario. “Possiamo prenderci cura l’uno dell’altra, ovunque ci troviamo. Ti piacerebbe accompagnarci nel
nostro ultimo viaggio?”.
Leila accettò di buon grado di seguire Ario e i suoi nuovi amici. Sara era contenta che Leila avesse accettato di unirsi a loro perché
sapeva che è importante sostenersi a vicenda. Volarono in silenzio, senza scambiarsi una parola, ma Leila sapeva che i suoi nuovi amici
ci tenevano molto a lei.
Lentamente, apparvero ai loro occhi delle
montagne innevate e Ario atterrò in un piccolo
villaggio. Alcuni bambini stavano giocando vicino
ad un ruscello.
“Ario!”, gridò uno di loro, salutandolo con la
mano.
“Ciao, Kim”, disse Ario. “Miei cari eroi, volevo
presentarvi alcuni miei amici che hanno avuto il
coronavirus e che ora sono guariti”.
“Com’è stato?”, chiese Salem.
“Tossivo e a volte mi sentivo molto accaldato. Mi
sentivo anche molto stanco, tanto da non riuscire
a giocare per alcuni giorni,” disse Kim. “Ma ho
dormito molto e la mia famiglia si è presa cura di
me. Alcuni dei nostri genitori e dei nostri nonni
sono dovuti andare in ospedale. Ma le infermiere
e i medici sono stati molto gentili con loro, e gli
altri membri della nostra comunità ci hanno dato
una mano. Dopo qualche settimana, stavamo di
nuovo bene”.
“Sono un amico di Kim”, intervenne uno degli altri bambini. “Non abbiamo smesso di essere
amici di Kim solo perché aveva il coronavirus, anche se non potevamo vederci. Non ho mai
smesso di preoccuparmi per lui ed è bello ora poter giocare di nuovo tutti insieme”.
“A volte la cosa più importante che possiamo fare come amici è proteggerci l’un l’altro”,
commentò Ario. “Anche se questo significa stare lontani l’uno dall’altro per un po’ di tempo”.
“Possiamo fare questi sforzi ed avere queste attenzioni l’uno per l’altro”, disse Leila.
“E un giorno, potremo giocare di nuovo e andare a scuola come prima”, disse Salem.
Era ormai giunto il momento di tornare a casa, ed era tempo per Sara di salutare i suoi nuovi amici. Si promisero a vicenda che non
avrebbero mai dimenticato la loro avventura insieme.
Sara era triste all’idea che forse non si sarebbero rivisti per un po’ di tempo. Ma subito si rincuorò pensando a quanto aveva detto
l’amico di Kim. Non smettiamo di voler bene alle persone care soltanto perché non possiamo vederle per un po’.
Ario riportò i suoi eroi alle loro
rispettive case e aspettò che Sara si
addormentasse prima di andarsene.
“Possiamo rifare lo stesso viaggio
domani?”, gli chiese Sara.
“No Sara, adesso è tempo che tu
stia con la tua famiglia”, le rispose
Ario. “Ricordati della nostra storia.
Puoi contribuire a proteggere coloro
a cui vuoi bene, lavandoti le mani
e restando a casa. Non sono mai
lontano. Potrai sempre raggiungermi
quando andrai nel tuo luogo sicuro”.
“Tu sei il mio eroe”, sussurrò.
“Anche tu sei la mia eroina, Sara. Sei
un eroe per tutte le persone che ti
vogliono bene”, disse.
Sara si addormentò e quando si svegliò
all’indomani, Ario non c’era più. Così si
recò nel suo luogo sicuro per parlare con
lui, e poi fece un disegno di tutto quello
che avevano visto e imparato nella loro
avventura. Corse da sua madre con il
disegno per raccontarle le cose che aveva
scoperto.
“Tutti possiamo aiutare le persone a
rimanere al sicuro, mamma”, disse. “Ho
incontrato tanti eroi nella mia avventura!
“Hai ragione, Sara!”, disse sua mamma. “Ci
sono tanti eroi che aiutano a proteggerci
dal coronavirus, come i nostri meravigliosi
medici e infermieri. Ma tu mi ricordi che
tutti noi possiamo essere eroi, ogni giorno,
e la mia più grande eroina sei tu”.
