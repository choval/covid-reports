Nationell strategi
för diagnostik av covid-19
Version 1, 2020-04-17
2
Denna titel kan laddas ner från: www.folkhalsomyndigheten.se/publicerat-material/. En del av våra titlar
går även att beställa som ett tryckt exemplar från Folkhälsomyndighetens publikationsservice,
publikationsservice@folkhalsomyndigheten.se.
Citera gärna Folkhälsomyndighetens texter, men glöm inte att uppge källan. Bilder, fotografier och
illustrationer är skyddade av upphovsrätten. Det innebär att du måste ha upphovsmannens tillstånd att
använda dem.
© Folkhälsomyndigheten, 2020.
Artikelnummer: 20049
Illustrationer: ETC kommunikation AB
3
Om publikationen
Folkhälsomyndigheten fick den 30 mars 2020 ett regeringsuppdrag; Uppdrag om
att skyndsamt utöka antalet tester för covid-19, S2020/02681/FS. I uppdraget ingår
att ta fram en nationell strategi för utökad provtagning och laboratorieanalys av
covid-19 i Sverige. I uppdraget ingår även att säkerställa att undanträngnings-
effekter inte uppstår av den provtagning som behövs i vården av patienter och
personal i vården.
Strategin ska utgöra ett stöd för befintliga och nya aktörer när det gäller att
prioritera vilka grupper som är aktuella för provtagning och laboratorieanalys.
Strategin synliggör samtidigt analysflöden vid utökad provtagning och
laboratorieanalys av covid-19.
Denna version av strategin fokuserar på de delar som handlar om utökad
provtagning och diagnostik av covid-19 med nukleinsyrapåvisning. Testmetodik
och processer för serologisk påvisning av genomgången covid-19 infektion
kommer att läggas till i nästa version.
Folkhälsomyndigheten
Johan Carlson
Generaldirektör
4
Innehåll
Ordlista ....................................................................................................................... 5
Syfte och målsättning ................................................................................................... 6
Bakgrund..................................................................................................................... 7
Avgränsning................................................................................................................. 8
Nulägesbeskrivning....................................................................................................... 9
Målbild ...................................................................................................................... 11
Utökad provtagning och laboratorieanalys..................................................................... 12
Säkerställa kapacitet inom sjukvård, omsorg och institutionsboende............................ 12
Öka förmågan till provtagning och laboratorieanalys i samhället i stort ........................ 13
Prioritering för provtagning och laboratorieanalys...................................................... 13
Aktörer vid utökad provtagning och laboratorieanalys ................................................ 16
Verktyg för undersökning av infektionens spridning i samhället................................... 16
Erfarenheter av egenprovtagning................................................................................. 18
Relevans av olika typer av laboratorietester i olika skeden av infektionsförloppet.............. 19
Risker och riskhantering med utökad provtagning och laboratorieanalys.......................... 20
Sammanställning och återrapportering av resultat ......................................................... 21
5
Ordlista
Egenprovtagning Prov som tas av individen själv
Institutionsboende Institutioner där personer bor tillsammans,
exempelvis inom kriminalvården, rättspsykiatrin eller
migrationsverkets boenden
Nukleinsyra I detta dokument avses arvsmassan hos viruset som
orsakar covid-19
Omsorg I detta dokument avses äldreomsorg och
funktionshinderomsorg
Realtids-PCR Realtids polymeras kedjereaktion. Metod för att mäta
mängden arvsmassa i ett prov
Samhällsviktig verksamhet Enligt myndigheten för samhällsskydd och beredskap
är det till exempel verksamheter som upprätthåller
energiförsörjning, finansiella tjänster, hälso- och
sjukvård, skola och omsorg, elektronisk
kommunikation, livsmedelsförsörjning och
rättsväsendet
Serologisk metod Metod som mäter förekomst av immunsvar mot virus
i blod
Riskgrupper I strategin avses individer med ökad känslighet för
allvarlig sjukdomsutveckling vid infektion med
covid-19 (i enlighet med Socialstyrelsens
definitioner)
6
Syfte och målsättning
Syftet med strategin är att säkerställa att behovet av provtagning och analys för
covid-19 tillgodoses inom sjukvård, omsorg och institutionsboende. Strategin
syftar också till att öka kapaciteten för provtagning av misstänkta fall utanför
sjukvården, för att lindra negativa samhällseffekter som kan uppstå vid stort
bortfall av personal inom verksamheter som är särskilt viktiga för samhällets
funktionalitet. I denna version av strategin ingår inte de delar som berör etablering
av testmetodik och processer för serologisk påvisning av genomgången covid-19
infektion.
7
Bakgrund
Folkhälsomyndigheten har fått i uppdrag av regeringen att ta fram en nationell
strategi för utökad provtagning och laboratorieanalys av covid-19 i Sverige.
Av särskild vikt i strategin är att kvaliteten bibehålls när kapaciteten ökar och att
resurser för provtagning av patienter och personal inom sjukvård och omsorg
fortsatt prioriteras när förmågan till provtagning och analys i samhället i stort ökar.
8
Avgränsning
Denna version av strategin fokuserar på de delar som handlar om utökad
provtagning och diagnostik av covid-19 med nukleinsyrapåvisning. I det ingår att
utvärdera möjligheten till egenprovtagning i hemmet, initiala undersökningar av
spridningen i landet samt att ge en bild av genomförandet med olika aktörer och
hur de kopplas samman.
Testmetodik och processer för serologisk påvisning av genomgången covid-19
infektion och därigenom immunitetsläget i Sverige omfattas inte, utan kommer att
läggas till i nästa version.
9
Nulägesbeskrivning
Molekylärbiologisk diagnostik för påvisning av virusarvsmassa finns etablerad på
kliniska mikrobiologiska laboratorier i 19 av 21 av Sveriges regioner. I de två
regioner som inte utför diagnostik av covid-19 finns väl etablerade rutiner för
provtransport till närliggande regions laboratorium.
Prioriterad provtagning och diagnostik görs på patienter som har ett akut
infektionsinsjuknande och behov av, alternativt pågående, inneliggande vård vid
sjukhus eller omsorgsboende. I varierande omfattning provtas också personal som
arbetar inom sjukvård och omsorg och som insjuknar akut i infektionssjukdom,
samt misstänkta fall i institutionsboende.
Figur 1. Utbredning av kliniska mikrobiologiska laboratorier i Sverige som utför covid-19
diagnostik
10
Dagens kapacitet, med avseende på reagens, laborativ personal och geografisk
spridning, har successivt ökats och är på det flesta håll god för den provmängd som
hanteras utifrån Folkhälsomyndighetens provtagningsindikation från 1 april och
den nuvarande provmängden. Dock finns regionala skillnader, framför allt när det
gäller möjligheten att provta och diagnosticera personal inom vård och omsorg. I
vecka 15 var kapaciteten nationellt utbyggd till att kunna analysera ca 50 000
analyser/vecka och samma vecka analyserades cirka 19 000 personers prover.
Figur 2. Antal provtagna personer och nationell analyskapacitet per vecka
Folkhälsomyndigheten rekommenderar att man stannar hemma vid symtom som
kan vara tecken på covid-19, för att inte riskera att sprida eventuell smitta vidare.
Eftersom de som hittills provtagits framför allt är patienter som krävt sjukhusvård
är förekomsten av covid-19 i samhället inte fullständigt känd.
11
Målbild
Den önskade målbilden som strategin ska sträva mot är:
• Nationellt säkrad, uthållig och robust kapacitet för prioriterad provtagning och
diagnostik av covid-19 inom sjukvård, äldreomsorg och institutionsboende.
• Utökad nationell förmåga för provtagning och laboratorieanalys av covid-19
för sjukvårds- och omsorgspersonal.
• Utökad nationell förmåga för provtagning och laboratorieanalys av covid-19
för personer verksamma inom samhällsviktiga funktioner.
• En tydligare nationell bild av spridningen och förekomsten av covid-19 i
samhället.
• Utökad nationell förmåga för provtagning och laboratorieanalys av covid-19 i
övriga relevanta delar av samhället där det ger ändamålsenlig effekt.
För att säkra att målen uppnås är det Folkhälsomyndighetens bedömning att
analyskapaciteten för covid-19 i ett första steg skulle behöva ökas till 150 000 prov
per vecka. Kapacitetsbehovet kommer att analyseras löpande och uppdateras när så
behövs.
12
Utökad provtagning och laboratorieanalys
I ett första steg är fokus att utöka kapaciteten för nukleinsyrepåvisning med
realtids-PCR metodik. Virusets nukleinsyra utsöndras hos de flesta patienter tidigt i
infektionsförloppet och förekomst av virusets nukleinsyra i kombination med
symtom påvisar aktiv infektion.
I ett andra steg behöver kapaciteten att mäta genomgången infektion och
immuniteten i befolkningen öka. Serologiska metoder för antikroppspåvisning kan
användas för detta ändamål. Hittills har serologiska tester inte använts i någon
större omfattning under nuvarande epidemi. Anledningen är främst att
kunskapsläget och reproducerbar testmetodik fortfarande är under utveckling.
Serologiska tester hanteras inte vidare i denna version.
Säkerställa kapacitet inom sjukvård,
omsorg och institutionsboende
Det primära syftet med provtagning och diagnostik av covid-19 är att identifiera
fall inom sjukvård, omsorg och institutionsboende. Genom att erhålla diagnos kan
verksamheten utifrån en riskbedömning vidta skyddsåtgärder för att minimera
smitta inom sjukvård, omsorg och institutionsboende till vårdtagare och andra
sårbara grupper. Risken för vård-, omsorgs- och institutionsrelaterad spridning
minskar och därmed bromsas ytterligare ökad belastning på dessa system.
13
De nationella rekommendationerna från Folkhälsomyndigheten är att man stannar
hemma vid symtom som kan vara förenliga med covid-19 för att inte riskera att
sprida eventuell smitta vidare i samhället. Från flera arbetsplatser signaleras om
risk för brist på personalresurser då vi nu är i ett läge där en relativt stor andel av
arbetskraften är hemma med lindriga förkylningssymtom. Data från region
Stockholm visar i en extrapolering av sjukfrånvaron inom hälso- och sjukvård samt
omsorg att den genomsnittliga sjukfrånvaron per dag i dessa personalgrupper under
perioden 20 mars till 7 april var 8 %. Cirka 600 000 personer är sysselsatta inom
hälso- och sjukvård samt omsorg i Sverige. Om sjukfrånvaron i region Stockholm
extrapoleras nationellt motsvarar det en sjukfrånvaro på 48 000 personer per dag.
Figur 3. Antal sysselsatta inom hälso- och sjukvård samt omsorg per område
Öka förmågan till provtagning
och laboratorieanalys i samhället i stort
Symtombilden för covid-19 innefattar lindriga symtom där de flesta i normala fall
skulle ha gått till arbetet. Genom att öka kapaciteten för provtagning och
laboratorieanalys vid lindriga symtom möjliggörs att arbetstagare med negativt
provsvar för covid-19 snabbare kan återgå till arbetet. Detta är viktigt för att
minska den resursbrist som kan uppstå, inte minst i samhällsviktig verksamhet.
Ytterligare syfte är att minska påverkan på samhället i stort för att minska
pandemins effekter.
Prioritering för provtagning och laboratorieanalys
En prioritering av vilka som kan komma ifråga för provtagning behövs av flera
anledningar. Framför allt för att inte riskera att undanträngningseffekter uppstår
14
innan erforderlig kapacitet är utbyggd, men också för att styra så att provtagningen
är ändamålsenlig ur ett samhällsperspektiv.
Figur 4. Prioriteringsordning för provtagning och laboratorieanalys
Prioritet 1: Patienter med akut infektionsinsjuknande i behov av inneliggande
vård, inneliggande patienter vid sjukhus, individer som tillhör någon riskgrupp,
samt boende inom omsorg och på institutioner.
Denna grupp är redan idag rekommenderad för provtagning och det förändras inte i
denna strategi. Flödet från preanalys till postanalys hanteras som tidigare av
sjukvården inom respektive regions uppdrag. Vid kapacitetsbrist kan
underleverantör anlitas för analyssteget.
Figur 5. Analysflöde för prioriteringsgrupp 1
Prioritet 1
Patienter med akut infektionsinsjuknande i behov av inneliggande vård, inneliggande
patienter vid sjukhus, individer som tillhör någon riskgrupp, samt boende inom omsorg
och på institutioner
Prioritet 2
Personal inom sjukvård och omsorg
Prioritet 3
Personal inom övrig samhällsviktig verksamhet
Prioritet 4
Övriga relevanta delar av samhället
15
Prioritet 2: Personal inom sjukvård och omsorg
Gruppen är i viss mån även idag prioriterad, men kapacitetsbrist förekommer i
några regioner. Kapacitetsbristen kan förvärras då pandemin ökar. För denna grupp
behöver ett kompletterande analysflöde etableras och på sikt ersätta nuvarande
flöde. Det nya flödet behöver etableras för att säkerställa kapaciteten och omfattar
nya aktörer för provtagning, logistik, dataöverföring och provanalys. För att
provtagning ska bli aktuellt gäller att en behovsbedömning görs av arbetsgivaren
utifrån nationella rekommendationer, följt av beställning via exempelvis
företagshälsovård eller annan e-tjänst.
Figur 6. Analysflöde för prioriteringsgrupp 2
Prioritet 3: Personal inom övrig samhällsviktig verksamhet, enligt definition från
Myndigheten för samhällsskydd och beredskap.
Provtagning och laboratorieanalys inom denna grupp behöver hanteras utanför
respektive regions sjukvårdsuppdrag. Nya aktörer för provtagning, logistik,
dataöverföring och provanalys behöver etableras. För att provtagning ska bli
aktuellt behöver en behovsbedömning göras av arbetsgivaren utifrån nationella
rekommendationer, följt av beställning via exempelvis företagshälsovård eller
annan e-tjänst.
Figur 7. Analysflöde för prioriteringsgrupp 3
Prioritet 4: Övriga relevanta delar av samhället.
I nuläget finns i princip inget medicinskt behov för en enskild individ att veta om
den akuta infektionen är covid-19. Dock finns samhällsekonomiska vinster med
16
minskad sjukfrånvaro genom att medarbetare som inte har covid-19 snabbare kan
återgå i arbete vid ett negativt provsvar.
Figur 8. Analysflöde för prioriteringsgrupp 4
Aktörer vid utökad provtagning och laboratorieanalys
För att möjliggöra utökad provtagning och laboratorieanalys av covid-19 behöver
aktörer som normalt inte hanterar analys inom regionens sjukvårdsuppdrag bistå.
Folkhälsomyndigheten bjöd i början av april in till ett möte där aktörer som
uttryckt intresse att bidra med hela eller delar av analyskedjan deltog. Ett forum för
samordning av aktörer har skapats. Där tillhandahåller Folkhälsomyndigheten stöd
i processen.
Verktyg för undersökning
av infektionens spridning i samhället
Att ha en uppfattning om hur infektionen sprids i Sverige är viktigt för planeringen
inom många sektorer. De undersökningar som för närvarande pågår beskrivs
översiktligt nedan.
Sentinelövervakning: Vårdmottagningar fördelade över hela landet används sedan
flera år för att fånga sjuklighet i influensa och för att se hur epidemin utvecklas
under influensasäsongen. De mottagningar som deltar i sentinelprovtagningen tar
varje vecka näsprover från patienter med influensaliknande sjukdom och skickar
dem till Folkhälsomyndigheten för analys. Sedan en tid tillbaka inkluderas även
covid-19 analys för de prover som skickas in. Det är därigenom möjligt att få en
uppfattning om spridningen av covid-19 i samhället som man inte får på samma
sätt om endast patienter i behov av inneliggande vård provtas.
Kohortundersökningarna: För att få ytterligare underlag kring smittspridningen i
samhället genomför Folkhälsomyndigheten prevalensundersökningar med stöd av
Försvarsmakten. En första undersökning genomfördes i region Stockholm i slutet
av mars/början av april 2020 och visade att cirka 2,5 % av de drygt 700 deltagarna
vid provtagningstillfället hade en covid-19 infektion. En nationell undersökning
genomförs i april. Deltagarna i de två undersökningarna rekryteras från
Folkhälsomyndighetens befintliga kohort och får ta prov på sig själva från näsa och
svalg samt lämna salivprov. Proverna analyseras därefter för att undersöka
17
förekomst av covid-19 infektion. Analysen visar inte om deltagaren tidigare har
genomgått infektion, utan endast om det finns en aktuell infektion.
18
Erfarenheter av egenprovtagning
I syfte att reducera behovet av personlig skyddsutrustning samt för att reducera
förbrukningen av provtagningspinnar för provtagning av övre luftvägar
(nasofarynx och svalg) har Folkhälsomyndigheten utvärderat egenprovtagning i
hemmet för covid-19 och alternativ till i vården gängse använda
provtagningspinnar. Utvärderingen är begränsad i omfattning men resultaten
stödjer både egenprovtagning som metod samt användningen av alternativa
provtagningspinnar.
19
Relevans av olika typer av laboratorietester
i olika skeden av infektionsförloppet
WHO rekommenderar att påvisning av nukleinsyra används för diagnos av covid-
19. Etablerade, utprövade protokoll som rekommenderas av WHO finns att tillgå.
Efter validering används dessa så kallade in-house tester vid de kliniska
mikrobiologiska laboratorier som idag utför påvisning av nukleinsyra.
Kommersiella tester som godkänts för diagnostik finns också sedan en tid tillbaka
att tillgå på marknaden.
Virusets nukleinsyra utsöndras i de flesta fall tidigt i infektionsförloppet och
påvisning i provmaterial från övre luftvägar (nasofarynxpinne och/eller svalgprov)
ställer i regel diagnos. Negativa resultat kan förekomma tidigt i förloppet, om för
lite material kom med vid provtagningen eller om infektionsfokus inte är de övre
luftvägarna. Vid stark klinisk misstanke rekommenderas upprepad provtagning,
alternativt att prov tas från annat provtagningsställe (avföring eller nedre luftvägar)
beroende på sjukdomsbild.
Med serologisk antikroppspåvisning (IgG och IgM) hittar man de individer som
genomgått infektion, eller är i senare delen av pågående infektion. Det är med
sådana tester möjligt att få en uppfattning om hur många som genomgått
infektionen. Dock finns idag inte tillräckliga data på hur länge antikroppar finns
kvar och hur länge immuniteten består efter en covid-19 infektion. Korsreaktivitet
med andra smittämnen och andra typer av coronavirus är möjlig. Noggrann
validering krävs för att säkerställa att ett serologiskt test har tillräcklig känslighet
och mäter det som det är avsett att mäta.
Kommersiella tester som mäter antigen och/eller antikroppar med lateral-flow
teknik finns idag att tillgå. Dock avråder WHO i dagsläget från att använda sådana
tester för klinisk diagnos innan man utfört omfattande kliniska studier.
Figur 9. Schematisk beskrivning, påvisning under infektionsförloppet
20
Risker och riskhantering med utökad
provtagning och laboratorieanalys
En utökad provtagning och laboratorieanalys kan leda till risker som behöver
hanteras och reduceras. Exempel på risker och hur de hanteras anges i tabell 1
nedan.
Tabell 1. Risker och riskhantering vid utökad provtagning och laboratorieanalys
Risk Riskhantering
Undanträngningseffekter inom vård och
omsorg.
Prioriteringsordning för provtagning och
analys behöver tydligt kommuniceras till
berörda aktörer, bland annat genom denna
strategi. Genom att laboratorierna löpande
rapporterar kapacitet inklusive
materialtillgång kan prioritering av
provtagning och analys möjliggöras.
Oklarheter i ansvarsfördelningen då
snabbt uppsatta analysflöden med nya
aktörer innebär nya oprövade arbetsflöden
i hanteringen av prover och provsvar.
Det är viktigt att på förhand tydliggöra
varje aktörs ansvarsområde.
Bristande helhetssyn i analysflödet. Ingående aktörer behöver tillse att de har
en god samverkan.
Försämrad patientsäkerhet då aktörer som
normalt inte hanterar patientprover på
uppdrag av hälso- och sjukvården av
okunskap eller för ekonomisk vinst kan ha
bristande kvalitet.
De krav som ställs på aktörer behöver vara
tydliga och lättillgängliga.
Personuppgiftsincidenter ökar med ovana
aktörer och nya datasystem.
De krav som ställs på aktörer och system
behöver vara tydliga och lättillgängliga.
Laboratorieanalysens kvalitet och
prestanda hinner inte utvärderas i
tillräcklig omfattning innan den börjar
användas då efterfrågan på analys ökar.
Det är av särskild vikt att bland annat
säkerställa och redovisa parametrar som
reproducerbarhet i tillverkning och i
resultat, känslighet, interferens och
korsreaktivitet. Stöd för detta finns i
exempelvis det tekniska
vägledningsdokumentet.
När kapaciteten ökar kommer fler
individer att provtas. Övertro på vad ett
negativt provresultat innebär. Ett negativt
provresultat blir så länge det finns
spridning i samhället snabbt inaktuellt.
Det behövs en tydlig nationell
rekommendation och samsyn för
provtagningsindikation samt innebörden
av ett negativt analysresultat.
21
Sammanställning
och återrapportering av resultat
Folkhälsomyndigheten ska återrapportera hela uppdraget, inklusive de delar som
ingår i strategin, till Regeringskansliet senaste den 31 januari 2021.
Återrapporteringen inkluderar en sammanställning av resultat samt hur eventuella
risker har hanterats.
Utfall från strategin kommer att sammanställas och presenteras i olika format. I
dagsläget sker mycket av återrapporteringen löpande via Folkhälsmyndighetens
webbplats.
Solna Nobels väg 18, 171 82 Solna. Östersund Forskarens väg 3. Box 505, 831 26 Östersund.
www.folkhalsomyndigheten.se
______________________________
Folkhälsomyndigheten är en nationell kunskapsmyndighet som arbetar för en bättre folkhälsa.
Det gör myndigheten genom att utveckla och stödja samhällets arbete med att främja hälsa,
förebygga ohälsa och skydda mot hälsohot. Vår vision är en folkhälsa som stärker samhällets
utveckling.
